בראשית ברא אלהים את השמים ואת הארץ
והארץ היתה תהו ובהו וחשך על פני תהום ורוח אלהים מרחפת על פני המים
ויאמר אלהים יהי אור ויהי אור
וירא אלהים את האור כי טוב ויבדל אלהים בין האור ובין החשך
ויקרא אלהים לאור יום ולחשך קרא לילה ויהי ערב ויהי בקר יום אחד
ויאמר אלהים יהי רקיע בתוך המים ויהי מבדיל בין מים למים
ויעש אלהים את הרקיע ויבדל בין המים אשר מתחת לרקיע ובין המים אשר מעל לרקיע ויהי כן
ויקרא אלהים לרקיע שמים ויהי ערב ויהי בקר יום שני
ויאמר אלהים יקוו המים מתחת השמים אל מקום אחד ותראה היבשה ויהי כן
ויקרא אלהים ליבשה ארץ ולמקוה המים קרא ימים וירא אלהים כי טוב
ויאמר אלהים תדשא הארץ דשא עשב מזריע זרע ועץ פרי עשה פרי למינו אשר זרעו בו על הארץ ויהי כן
ותוצא הארץ דשא עשב מזריע זרע למינהו ועץ עשה פרי אשר זרעו בו למינהו וירא אלהים כי טוב
ויהי ערב ויהי בקר יום שלישי
ויאמר אלהים יהי מאורות ברקיע השמים להאיר על הארץ ולהבדיל בין היום ובין הלילה והיו לאתות ולמועדים ולימים ושנים
והיו למאורות ברקיע השמים להאיר על הארץ ויהי כן
ויעש אלהים את שני המאורות הגדלים את המאור הגדול לממשלת היום ואת המאור הקטן לממשלת הלילה ואת הכוכבים
ויתן אתם אלהים ברקיע השמים להאיר על הארץ
ולמשל ביום ובלילה ולהבדיל בין האור ובין החשך וירא אלהים כי טוב
ויהי ערב ויהי בקר יום רביעי
ויאמר אלהים ישרצו המים שרץ נפש חיה ועוף יעפף על הארץ על פני רקיע השמים
ויברא אלהים את התנינים הגדלים ואת כל נפש החיה הרמשת אשר שרצו המים למיניהם ואת כל עוף כנף למינהו וירא אלהים כי טוב
ויברך אתם אלהים לאמר פרו ורבו ומלאו את המים בימים והעוף ירבה בארץ
ויהי ערב ויהי בקר יום חמישי
ויאמר אלהים תוצא הארץ נפש חיה למינה בהמה ורמש וחית הארץ למינה ויהי כן
ויעש אלהים את חית הארץ למינה ואת הבהמה למינה ואת כל רמש האדמה למינהו וירא אלהים כי טוב
ויאמר אלהים נעשה אדם בצלמנו וכדמותנו וירדו בדגת הים ובעוף השמים ובבהמה ובכל הארץ ובכל הרמש הרמש על הארץ
ויברא אלהים את האדם בצלמו בצלם אלהים ברא אתו זכר ונקבה ברא אתם
ויברך אתם אלהים ויאמר להם אלהים פרו ורבו ומלאו את הארץ וכבשוה ורדו בדגת הים ובעוף השמים ובכל החיה הרמשת על הארץ
ויאמר אלהים הנה נתתי לכם את כל עשב זרע זרע אשר על פני כל הארץ ואת כל עץ אשר בו פרי עץ זרע זרע לכם יהיה לאכלה
ולכל חית הארץ ולכל עוף השמים ולכל הרמש על הארץ אשר בו נפש חיה את כל ירק עשב לאכלה ויהי כן
וירא אלהים את כל אשר עשה והנה טוב מאד ויהי ערב ויהי בקר יום הששי
ויכלו השמים והארץ וכל צבאם
ויכל אלהים ביום הששי מלאכתו אשר עשה וישבת ביום השביעי מכל מלאכתו אשר עשה
ויברך אלהים את יום השביעי ויקדש אתו כי בו שבת מכל מלאכתו אשר ברא אלהים לעשות
אלה תולדת השמים והארץ בהבראם ביום עשות יהוה אלהים שמים וארץ
וכל שיח השדה טרם יהיה בארץ וכל עשב השדה טרם יצמח כי לא המטיר יהוה אלהים על הארץ ואדם אין לעבד את האדמה
ואד יעלה מן הארץ והשקה את כל פני האדמה
ויצר יהוה אלהים את האדם עפר מן האדמה ויפח באפיו נשמת חיים ויהי אדם לנפש חיה
ויטע יהוה אלהים גן בעדן מקדם וישם שם את האדם אשר יצר
ויצמח יהוה אלהים מן האדמה את כל עץ נחמד למראה וטוב למאכל ועץ החיים בתוך הגן ועץ הדעת טוב ורע
ונהר יצא מעדן להשקות את הגן ומשם יפרד והיה לארבעה ראשים
שם האחד פישון הוא הסובב את כל ארץ החוילה אשר שם הזהב
וזהב הארץ ההיא טוב מאד שם הבדלח ואבן השהם
ושם הנהר השני גיחון הוא הסובב את כל ארץ כוש
ושם הנהר השלישי הדקל הוא ההלך קדמת אשור והנהר הרביעי הוא פרת
ויקח יהוה אלהים את האדם ויניחהו בגן עדן לעבדה ולשמרה
ויצו יהוה אלהים על האדם לאמר מכל עץ הגן אכל תאכל
ומעץ הדעת טוב ורע לא תאכל ממנו כי ביום אכלך ממנו מות תמות
ויאמר יהוה אלהים לא טוב היות האדם לבדו אעשה לו עזר כנגדו
ויצר יהוה אלהים עוד מן האדמה את כל חית השדה ואת כל עוף השמים ויבא אל האדם לראות מה יקרא לו וכל אשר יקרא לו האדם נפש חיה הוא שמו
ויקרא האדם שמות לכל הבהמה ולעוף השמים ולכל חית השדה ולאדם לא מצא עזר כנגדו
ויפל יהוה אלהים תרדמה על האדם ויישן ויקח אחת מצלעתיו ויסגר בשר תחתיה
ויבן יהוה אלהים את הצלע אשר לקח מן האדם לאשה ויביאה אל האדם
ויאמר האדם זאת הפעם עצם מעצמי ובשר מבשרי לזאת יקרא אשה כי מאישה לקחה זאת
על כן יעזב איש את אביו ואת אמו ודבק באשתו והיה משניהם לבשר אחד
ויהיו שניהם ערמים אדם ואשתו ולא יתבששו
והנחש היה ערום מכל חית השדה אשר עשה יהוה אלהים ויאמר אל האשה אף כי אמר אלהים לא תאכלו מכל עץ הגן
ותאמר האשה אל הנחש מפרי עץ הגן נאכל
ומפרי העץ הזה אשר בתוך הגן אמר אלהים לא תאכלו ממנו ולא תגעו בו פן תמותון
ויאמר הנחש אל האשה לא מות תמותון
כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע
ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל ותתן גם לאישה עמה ויאכלו
ותפקחנה עיני שניהם וידעו כי ערמים הם ויתפארו עלי תאנה ויעשו להם חגרות
וישמעו את קול יהוה אלהים מתהלך בגן לרוח היום ויתחבא אדם ואשתו מפני יהוה אלהים בתוך עץ הגן
ויקרא יהוה אלהים אל האדם ויאמר לו איכה
ויאמר את קולך שמעתי בגן ואירא כי ערום אנכי ואחבא
ויאמר מי הגיד לך כי ערום אתה המן העץ אשר צויתיך לבלתי אכל ממנו אכלת
ויאמר האדם האשה אשר נתתה עמדי היא נתנה לי מן העץ ואכל
ויאמר יהוה אלהים לאשה מה זאת עשיתי ותאמר האשה הנחש השיני ואכל
ויאמר יהוה אלהים אל הנחש כי עשית זאת ארור אתה מכל הבהמה ומכל חית השדה על גחנך תלך ועפר תאכל כל ימי חייך
ואיבה אשית בינך ובין האשה ובין זרעך ובין זרעה הוא ישופך ראש ואתה תשופנו עקב
ואל האשה אמר הרבה ארבה עצבוניך והריוניך בעצבון תלדי בנים ואל אישיך תשוקתיך והוא ימשל ביך
ולאדם אמר כי שמעת לקול אשתך ותאכל מן העץ אשר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך
וקוץ ודרדר תצמיח לך ואכלת את עשב השדה
בזעת אפיך תאכל לחם עד שובך אל האדמה כי ממנה לקחת כי עפר אתה ואל עפרך תשוב
ויקרא האדם שם אשתו חוה כי היא היתה אם כל חי
ויעש יהוה אלהים לאדם ולאשתו כיתנות עור וילבשם
ויאמר יהוה אלהים הן האדם היה כאחד ממנו לדעת טוב ורע ועתה פן ישלח ידו ולקח גם מעץ החיים ואכל וחי לעולם
וישלחהו יהוה אלהים מגן עדן לעבד את האדמה אשר לקח משם
ויגרש את האדם וישכן מקדם לגן עדן את הכרובים ואת לחט החרב המתהפכת לשמר את דרך עץ החיים
והאדם ידע את חוה אשתו ותהר ותלד את קין ותאמר קניתי איש את יהוה
ותסף ללדת את אחיו את הבל ויהי הבל רעי צאן וקין היה עבד אדמה
ויהי מקץ ימים ויבא קין מפרי האדמה מנחה ליהוה
והבל הביא גם הוא מבכורות צאנו ומחלביהן וישע יהוה אל הבל ואל מנחתו
ואל קין ואל מנחתו לא שעה ויחר לקין מאד ויפלו פניו
ויאמר יהוה אל קין למה חרה לך ולמה נפלו פניך
הלוא אם תטיב שאת ואם לא תטיב לפתח חטאת רבץ ואליך תשוקתו ואתה תמשל בו
ויאמר קין אל הבל אחיו נלכה השדה ויהי בהיותם בשדה ויקם קין אל הבל אחיו ויהרגהו
ויאמר יהוה אל קין איה הבל אחיך ויאמר לא ידעתי השמר אחי אנכי
ויאמר מה עשית קול דם אחיך צעק אלי מן האדמה
ועתה ארור אתה מן האדמה אשר פצתה את פיה לקחת את דם אחיך מידך
כי תעבד את האדמה לא תוסיף תת כחה לך נע ונד תהיה בארץ
ויאמר קין אל יהוה גדול עוני מנשא
הן גרשת אתי היום מעל פני האדמה ומפניך אסתיר והייתי נע ונד בארץ והיה כל מצאי יהרגני
ויאמר לו יהוה לכן כל הרג קין שבעתים יקם וישם יהוה לקין אות לבלתי הכות אתו כל מצאו
ויצא קין מלפני יהוה וישב בארץ נד קדמת עדן
וידע קין את אשתו ותהר ותלד את חנוך ויהי בנה עיר ויקרא את שם העיר כשם בנו חנוך
ויולד לחנוך את עירד ועירד ילד את מיהאל ומיהאל ילד את מתושאל ומתושאל ילד את למך
ויקח לו למך שתי נשים שם האחת עדה ושם השנית צלה
ותלד עדה את יבל הוא היה אבי ישב אהל ומקנה
ושם אחיו יובל הוא היה אבי כל תפש כנר ועגב
וצלה גם היא ילדה את תובל קין לטש כל חרש נחשת וברזל ואחות תובל קין נעמה
ויאמר למך לנשיו עדה וצלה שמען קולי נשי למך האזינה אמירתי כי איש הרגתי לפצעי וילד לחברתי
כי שבעתים יקם קין ולמך שבעים ושבעה
וידע אדם עוד את אשתו ותלד בן ויקרא את שמו שת כי שת לי אלהים זרע אחר תחת הבל כי הרגו קין
ולשת גם הוא ילד בן ויקרא את שמו אנוש אז החל לקרא בשם יהוה
זה ספר תולדת אדם ביום ברא אלהים אדם בדמות אלהים עשה אתו
זכר ונקבה בראם ויברך אתם ויקרא את שמם אדם ביום הבראם
ויחי אדם שלשים ומאת שנה ויוליד בדמותו כצלמו ויקרא את שמו שת
ויהיו ימי אדם אחרי הולידו את שת שמנה מאות שנה ויוליד בנים ובנות
ויהיו כל ימי אדם אשר חי תשע מאות שנה ושלשים שנה וימת
ויחי שת חמש שנים ומאת שנה ויוליד את אנוש
ויחי שת אחרי הולידו את אנוש שבע שנים ושמנה מאות שנה ויוליד בנים ובנות
ויהיו כל ימי שת שתים עשרה שנה ותשע מאות שנה וימת
ויחי אנוש תשעים שנה ויוליד את קינן
ויחי אנוש אחרי הולידו את קינן חמש עשרה שנה ושמנה מאות שנה ויוליד בנים ובנות
ויהיו כל ימי אנוש חמש שנים ותשע מאות שנה וימת
ויחי קינן שבעים שנה ויוליד את מהללאל
ויחי קינן אחרי הולידו את מהללאל ארבעים שנה ושמנה מאות שנה ויוליד בנים ובנות
ויהיו כל ימי קינן עשר שנים ותשע מאות שנה וימת
ויחי מהללאל חמש שנים וששים שנה ויוליד את ירד
ויחי מהללאל אחרי הולידו את ירד שלשים שנה ושמנה מאות שנה ויוליד בנים ובנות
ויהיו כל ימי מהללאל חמש ותשעים שנה ושמנה מאות שנה וימת
ויחי ירד שתים וששים שנה ויוליד את חנוך
ויחי ירד אחרי הולידו את חנוך חמש ושמנים שנה ושבע מאות שנה ויוליד בנים ובנות
ויהיו כל ימי ירד שבע וארבעים שנה ושמנה מאות שנה וימת
ויחי חנוך חמש וששים שנה ויוליד את מתושלח
ויתהלך חנוך את האלהים אחרי הולידו את מתושלח שלש מאות שנה ויוליד בנים ובנות
ויהיו כל ימי חנוך חמש וששים שנה ושלש מאות שנה
ויתהלך חנוך את האלהים ואיננו כי לקח אתו אלהים
ויחי מתושלח שבע וששים שנה ויוליד את למך
ויחי מתושלח אחרי הולידו את למך שלש וחמשים שנה ושש מאות שנה ויוליד בנים ובנות
ויהיו כל ימי מתושלח עשרים שנה ושבע מאות שנה וימת
ויחי למך שלש וחמשים שנה ויוליד בן
ויקרא את שמו נח לאמר זה ינחמנו ממעשינו ומעצבון ידינו מן האדמה אשר אררה יהוה
ויחי למך אחרי הולידו את נח שש מאות שנה ויוליד בנים ובנות
ויהיו כל ימי למך שלש וחמשים שנה ושש מאות שנה וימת
ויהי נח בן חמש מאות שנה ויוליד את שם ואת חם ואת יפת
ויהי כי החל האדם לרב על פני האדמה ובנות ילדו להם
ויראו בני האלהים את בנות האדם כי טובות הנה ויקחו להם נשים מכל אשר בחרו
ויאמר יהוה לא ידון רוחי באדם לעולם בשגם הוא בשר והיו ימיו מאה ועשרים שנה
והנפלים היו בארץ בימים ההם וגם אחרי כן אשר יבאו בני האלהים אל בנות האדם ויולידו להם הם הגבורים אשר מעולם אנשי השם
וירא יהוה כי רבה רעת האדם בארץ וכל יצר מחשבות לבו רק רע כל היום
וינחם יהוה כי עשה את האדם בארץ ויתעצב אל לבו
ויאמר יהוה אמחה את האדם אשר בראתי מעל פני האדמה מאדם עד בהמה עד רמש עד עוף השמים כי נחמתי כי עשיתים
ונח מצא חן בעיני יהוה
אלה תולדת נח נח איש צדיק ותמים היה בדרתיו את האלהים התהלך נח
ויוליד נח שלשה בנים את שם ואת חם ואת יפת
ותשחת הארץ לפני האלהים ותמלא הארץ חמס
וירא אלהים את הארץ והנה נשחתה כי השחית כל בשר את דרכו על הארץ
ויאמר אלהים לנח קץ כל בשר בא לפני כי מלאה הארץ חמס מפניהם והנני משחיתים את הארץ
עשה לך תבת עצי גפר קנים תעשה את התבה וכפרת אתה מבית ומחוץ בכפר
וזה אשר תעשה אתה שלש מאות אמה ארך התבה וחמשים אמה רחבה ושלשים אמה קומתה
צהר תעשה לתבה ועל אמה תכלנה מלמעלה ופתח התבה בצדה תשים תחתים שנים ושלישים תעשה
ואני הנני מביא את המבול מים על הארץ להשחית כל בשר אשר בו רוח חיים מתחת השמים כל אשר בארץ יגוע
והקמתי את בריתי אתך ובאת אל התבה אתה ובניך ואשתך ונשי בניך אתך
ומכל החיה ומכל הבשר שנים מכל תביא אל התבה להחיות אתך זכר ונקבה
והיה מן העוף למינהו ומן הבהמה למינה ומכל אשר רמש על האדמה למיניהם שנים מכל יבאו אליך להחיות
ואתה קח לך מכל מאכל אשר יאכל ואספת אליך והיה לך ולהם לאכלה
ויעש נח ככל אשר צוה אתו אלהים כן עשה
ויאמר אלהים אל נח בא אתה וכל ביתך אל התבה כי אתך ראיתי צדיק לפני בדור הזה
מכל הבהמה הטהרה תקח לך שבעה שבעה זכר ונקבה ומן הבהמה אשר לא טהרה היא שנים שנים זכר ונקבה
וגם מעוף השמים הטהור שבעה שבעה זכר ונקבה להחיות זרע על פני כל הארץ
כי לימים עוד שבעה אנכי ממטיר על הארץ ארבעים יום וארבעים לילה ומחיתי את כל היקום אשר עשיתי מעל פני האדמה
ויעש נח ככל אשר צוהו יהוה
ונח בן שש מאות שנה והמבול היה מים על הארץ
ויבא נח ובניו ואשתו ונשי בניו אתו אל התבה מפני מי המבול
מן הבהמה הטהרה ומן הבהמה אשר איננה טהרה ומן העוף ומכל אשר רמש על האדמה
שנים שנים באו אל נח אל התבה זכר ונקבה כאשר צוה יהוה את נח
ויהי לשבעת הימים ומי המבול היו על הארץ
בשנת השש מאות שנה לחיי נח בחדש השני בשבעה עשר יום לחדש ביום הזה נבקעו כל מעינות תהום רבה וארבות השמים נפתחו
ויהי הגשם על הארץ ארבעים יום וארבעים לילה
בעצם היום הזה בא נח שם חם ויפת בני נח ואשת נח ושלשת נשי בניו אתם אל התבה
הם וכל החיה למינה וכל הבהמה למינה וכל הרמש הרמש על הארץ למינהו וכל העוף למינהו כל צפור כל כנף
ויבאו אל נח אל התבה שנים שנים מכל בשר אשר בו רוח חיים
והבאים זכר ונקבה זכר ונקבה מכל בשר באו כאשר צוה אתו אלהים ויסגר יהוה בעדו
ויהי המבול ארבעים יום על הארץ וירבו המים וישאו את התבה ותרם מעל הארץ
ויגברו המים וירבו מאד על הארץ ותלך התבה על פני המים
והמים גברו מאד מאד על הארץ ויכסו כל ההרים הגבחים אשר תחת כל השמים
חמש עשרה אמה מלמעלה גברו המים ויכסו ההרים
ויגוע כל בשר הרמש על הארץ בעוף ובבהמה ובחיה ובכל השרץ השרץ על הארץ וכל האדם
כל אשר נשמת רוח חיים באפיו מכל אשר בחרבה מתו
וימח את כל היקום אשר על פני האדמה מאדם עד בהמה עד רמש עד עוף השמים וימחו מן הארץ וישאר אך נח ואשר אתו בתבה
ויגברו המים על הארץ חמשים ומאת יום
ויזכר אלהים את נח ואת כל החיה ואת כל הבהמה אשר אתו בתבה ויעבר אלהים רוח על הארץ וישכו המים
ויסכרו מעינות תהום וארבות השמים ויכל הגשם מן השמים
וישבו המים מעל הארץ הלכו ושבו ויחסרו המים מקץ חמשים ומאת יום
ותנח התבה בחדש השביעי בשבעה עשר יום לחדש על הרי הררט
והמים היו הלכו וחסרו עד חדש העשירי בעשירי באחד לחדש נראו ראשי ההרים
ויהי מקץ ארבעים יום ויפתח נח את חלון התבה אשר עשה
וישלח את הערב ויצא יצא ושב עד יבשת המים מעל הארץ
וישלח את היונה מאתו לראות הקלו המים מעל פני האדמה
ולא מצא היונה מנוח לכף רגלה ותשב אליו אל התבה כי מים על פני כל הארץ וישלח את ידו ויקחה ויבא אתה אליו אל התבה
ויחל עוד שבעת ימים אחרים ויסף שלח את היונה מן התבה
ותבא אליו היונה לעת ערב והנה עלי זית טרף בפיה וידע נח כי קלו המים מעל הארץ
ויחל עוד שבעת ימים אחרים וישלח את היונה ולא יספה שובה אליו עוד
ויהי באחת ושש מאות שנה בראישון באחד לחדש חרבו המים מעל הארץ ויסר נח את מכסה התבה וירא והנה חרבו פני האדמה
ובחדש השני בשבעה ועשרים יום לחדש יבשה הארץ
וידבר אלהים אל נח לאמר
צא מן התבה אתה ואשתך ובניך ונשי בניך אתך
וכל החיה אשר אתך מכל בשר בעוף ובבהמה ובכל הרמש הרמש על הארץ הוציא אתך ושרצו בארץ ופרו ורבו על הארץ
ויצא נח ובניו ואשתו ונשי בניו אתו
וכל החיה וכל העוף וכל הרמש הרמש על הארץ למשפחותיהם יצאו מן התבה
ויבן נח מזבח ליהוה ויקח מכל הבהמה הטהרה ומכל העוף הטהור ויעל עלות במזבח
וירח יהוה את ריח הניחח ויאמר יהוה אל לבו לא אוסיף עוד לקלל את האדמה בעבור האדם כי יצר לב האדם רע מנעריו ולא אוסיף עוד להכות את כל חי כאשר עשיתי
עד כל ימי הארץ זרע וקציר קור וחם קיץ וחרף יומם ולילה לא ישבתו
ויברך אלהים את נח ואת בניו ויאמר להם פרו ורבו ומלאו את הארץ
ומראכם וחתתכם יהיה על כל חית הארץ ועל כל עוף השמים ובכל אשר תרמש האדמה ובכל דגי הים בידכם נתתיו
כל רמש אשר הוא חי לכם יהיה לאכלה כירק עשב נתתי לכם את הכל
אך בשר בנפשו דמו לא תאכלו
ואת דמכם לנפשתיכם אדרש מיד כל חי אדרשנו מיד האדם מיד איש ואחיו אדרש את נפש האדם
שפך דם האדם באדם דמו ישפך כי בצלם אלהים עשה את האדם
ואתם פרו ורבו ושרצו בארץ ורבו בה
ויאמר אלהים אל נח ואל בניו אתו לאמר
ואני הנני מקים את בריתי אתכם ואת זרעכם אחריכם
ואת כל נפש החיה אשר אתכם בעוף ובבהמה ובכל חית הארץ אתכם מכל יצאי התבה לכל חית הארץ
והקמתי את בריתי אתכם ולא יכרת עוד כל בשר ממי המבול ולא יהיה עוד המבול להשחית הארץ
ויאמר אלהים זאת אות הברית אשר אני נתן ביני ובינכם ובין כל נפש החיה אשר אתכם לדרות עולם
את קשתי נתתי בענן והיתה לאות ברית ביני ובין הארץ
והיה בענני ענן על הארץ ונראתה הקשת בענן
וזכרתי את בריתי אשר ביני ובינכם ובין כל נפש החיה אשר אתכם בכל בשר ולא יהיה עוד המים למבול להשחית כל בשר
והיתה הקשת בענן וראיתה לאזכרה ברית עולם בין אלהים ובין כל נפש החיה בכל בשר אשר על הארץ
ויאמר אלהים אל נח זאת אות הברית אשר הקמתי ביני ובין כל בשר אשר על הארץ
ויהיו בני נח היוצאים מן התבה שם חם ויפת וחם הוא אבי כנען
שלשה אלה בני נח מאלה נפצה כל הארץ
ויחל נח איש האדמה ויטע כרם
וישת מן היין וישכר ויתגל בתוך אהלו
וירא חם אבי כנען את ערות אביו ויגד לשני אחיו בחוץ
ויקח שם ויפת את השמלה וישמו על שכם שניהם וילכו אחרנית ויכסו את ערות אביהם ופניהם אחרנית וערות אביהם לא ראו
ויקץ נח מיינו וידע את אשר עשה לו בנו הקטן
ויאמר ארור כנען עבד עבדים יהיה לאחיו
ויאמר ברוך יהוה אלהי שם ויהי כנען עבד למו
יפת אלהים ליפת וישכן באהלי שם ויהי כנען עבד למו
ויחי נח אחרי המבול שלש מאות שנה וחמשים שנה
ויהיו כל ימי נח תשע מאות שנה וחמשים שנה וימת
ואלה תולדת בני נח שם חם ויפת ויולידו להם בנים אחרי המבול
בני יפת גמר ומגוג מדי ויון תובל מושך ותירס
ובני גמר אשכנז ריפת ותגרמה
ובני יון אליש תרשיש כתים ורודנים
מאלה נפרדו איי הגוים בארצותם איש ללשנו למשפחותם בגויהם
ובני חם כוש ומצרים פוט וכנען
ובני כוש סבה וחוילה סבתה ורעמה וסבתכה ובני רעמה שבא ודדן
וכוש הוליד את נמרוד הוא החל להיות גבור בארץ
הוא היה גבור ציד לפני יהוה על כן יאמר כנמרוד גבור ציד לפני יהוה
ותהי ראשית ממלכתו בבל וארך ואכד וכלנה בארץ שנער
מן הארץ ההיא יצא אשור ויבן את נינוה ואת רחבות עיר ואת כלח
ואת רסן בין נינוה ובין כלח היא העיר הגדלה
ומצרים ילד את לדים ואת עינמים ואת להבים ואת נפתחים
ואת פתרסים ואת כסלחים אשר יצאו משם פלשתים ואת כפתרים
וכנען ילד את צידון בכורו ואת החת
ואת היבוסי ואת האמרי ואת הגרגשי
ואת החוי ואת הערוקי ואת הסיני
ואת הארודי ואת הצמרי ואת החמתי ואחר נפצה משפחת הכנעני
ויהי גבול הכנעני מנהר מצרים עד הנהר הגדול נהר פרת ועד הים האחרון
אלה בני חם למשפחותם ללשנותם בארצותם לגויהם
ולשם ילד גם הוא אבי כל בני עבר אחי יפת הגדול
בני שם עילם ואשור וארפכשד ולד וארם
ובני ארם עוץ וחויל גתר ומשא
וארפכשד ילד את שלח ושלח ילד את עבר
ולעבר ילדו שני בנים שם האחד פלג כי בימיו נפלגה הארץ ושם אחיו יקטן
ויקטן ילד את אלמודד ואת שלף ואת חצרמות ואת ירח
ואת אדורם ואת עיזל ואת דקלה
ואת עיבל ואת אבימאל ואת שבא
ואת אפר ואת חוילה ואת יובב כל אלה בני יקטן
ויהי מושבם ממשא באכה ספרה הר הקדם
אלה בני שם למשפחותם ללשנותם בארצותם לגויהם
אלה משפחות בני נח לתולדתם בגויהם מאלה נפרדו איי הגוים בארץ אחרי המבול
ויהי כל הארץ שפה אחת ודברים אחדים
ויהי בנסעם מקדם וימצאו בקעה בארץ שנער וישבו שם
ויאמרו איש אל רעהו הבה נלבנה לבנים ונשרפה לשרפה ותהי להם הלבנה לאבן והחימר היה להם לחימר
ויאמרו הבה נבנה לנו עיר ומגדל וראשו בשמים ונעשה לנו שם פן נפוץ על פני כל הארץ
וירד יהוה לראות את העיר ואת המגדל אשר בנו בני האדם
ויאמר יהוה הן עם אחד ושפה אחת לכלם וזה החלם לעשות ועתה לא יבצר מהם כל אשר יזמנו לעשות
הבה נרדה ונבלה שם שפתים אשר לא ישמע איש את שפת רעהו
ויפץ יהוה אתם משם על פני כל הארץ ויחדלו לבנות את העיר ואת המגדל
על כן קרא שמה בבל כי שם בלל יהוה את שפת כל הארץ ומשם הפיצם יהוה על פני כל הארץ
אלה תולדת שם שם בן מאת שנה ויוליד את ארפכשד שנתים אחרי המבול
ויחי שם אחרי הולידו את ארפכשד חמש מאות שנה ויוליד בנים ובנות ויהיו כל ימי שם שש מאות שנה וימת
וארפכשד חי חמש ושלשים ומאת שנה ויוליד את שלח
ויחי ארפכשד אחרי הולידו את שלח שלש שנים ושלש מאות שנה ויוליד בנים ובנות ויהיו כל ימי ארפכשד שמנה ושלשים שנה וארבע מאות שנה וימת
ויחי שלח שלשים שנה ומאת שנה ויוליד את עבר
ויחי שלח אחרי הולידו את עבר שלש שנים ושלש מאות שנה ויוליד בנים ובנות ויהיו כל ימי שלח שלש ושלשים שנה וארבע מאות שנה וימת
ויחי עבר ארבע ושלשים ומאת שנה ויוליד את פלג
ויחי עבר אחרי הולידו את פלג שבעים שנה ומאתים שנה ויוליד בנים ובנות ויהיו כל ימי עבר ארבע שנים וארבע מאות שנה וימת
ויחי פלג שלשים שנה ומאת שנה ויוליד את רעו
ויחי פלג אחרי הולידו את רעו תשע שנים ומאת שנה ויוליד בנים ובנות ויהיו כל ימי פלג תשע ושלשים ומאתים שנה וימת
ויחי רעו שתים ושלשים ומאת שנה ויוליד את שרוג
ויחי רעו אחרי הולידו את שרוג שבע שנים ומאת שנה ויוליד בנים ובנות ויהיו כל ימי רעו תשע ושלשים ומאתים שנה וימת
ויחי שרוג שלשים שנה ומאת שנה ויוליד את נחור
ויחי שרוג אחרי הולידו את נחור מאת שנה ויוליד בנים ובנות ויהיו כל ימי שרוג שלשים שנה ומאתים שנה וימת
ויחי נחור תשע ושבעים שנה ויוליד את תרח
ויחי נחור אחרי הולידו את תרח תשע שנים וששים שנה ויוליד בנים ובנות ויהיו כל ימי נחור שמנה וארבעים שנה ומאת שנה וימת
ויחי תרח שבעים שנה ויוליד את אברם ואת נחור ואת הרן
אלה תולדת תרח תרח הוליד את אברם ואת נחור ואת הרן והרן הוליד את לוט
וימת הרן על פני תרח אביו בארץ מולדתו באור כשדים
ויקח אברם ונחור להם נשים שם אשת אברם שרי ושם אשת נחור מלכה בת הרן אבי מלכה ואבי יסכה
ותהי שרי עקרה אין לה ילד
ויקח תרח את אברם בנו ואת לוט בן הרן בן בנו ואת שרי ואת מלכה כלותו אשת אברם ונחור בניו ויוצא אתם מאור כשדים ללכת ארצה כנען ויבאו עד חרן וישבו שם
ויהיו ימי תרח חמש שנים וארבעים ומאת שנה וימת תרח בחרן
ויאמר יהוה אל אברם לך לך מארצך וממולדתך ומבית אביך אל הארץ אשר אראך
ואעשך לגוי גדול ואברכך ואגדלה שמך והוי ברכה
ואברך מברכיך ומקלליך אאר ונברכו בך כל משפחות האדמה
וילך אברם כאשר דבר אליו יהוה וילך אתו לוט ואברם בן חמש שנים ושבעים שנה בצאתו מחרן
ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן ויצאו ללכת ארצה כנען ויבאו ארצה כנען
ויעבר אברם בארץ עד מקום שכם עד אלון מורא והכנעני אז בארץ
וירא יהוה אל אברם ויאמר לו לזרעך אתן את הארץ הזאת ויבן שם מזבח ליהוה הנראה אליו
ויעתק משם ההרה מקדם לבית אל ויט אהלו בית אל מים והעי מקדם ויבן שם מזבח ליהוה ויקרא בשם יהוה
ויסע אברם הלוך ונסע הנגבה
ויהי רעב בארץ וירד אברם מצרימה לגור שם כי כבד הרעב בארץ
ויהי כאשר הקריב לבוא מצרימה ויאמר אל שרי אשתו הנה נא ידעתי כי אשה יפת מראה אתי
והיה כי יראו אתיך המצרים ואמרו אשתו זאת והרגו אתי ואתיך יחיו
אמרי נא אחותי אתי למען ייטב לי בעבוריך וחיתה נפשי בגלליך
ויהי כבוא אברם מצרימה ויראו המצרים את האשה כי יפה היא מאד
ויראו אתה שרי פרעה ויהללו אתה אל פרעה ותקח האשה ביתה פרעה
ולאברם הייטב בעבורה ויהי לו צאן ובקר מקנה כבד מאד עבדים ושפחות וחמרים ואתנות וגמלים
וינגע יהוה את פרעה נגעים גדלים ואת ביתו על דבר שרי אשת אברם
ויקרא פרעה לאברם ויאמר מה זאת עשית לי למה לא הגדת לי כי אשתך היא
ולמה אמרת אחותי היא ואקח אתה לי לאשה ועתה הנה אשתך קח ולך
ויצו עליו פרעה אנשים וישלחו אתו ואת אשתו ואת כל אשר לו ולוט עמו
ויעל אברם ממצרים הוא ואשתו וכל אשר לו ולוט עמו הנגבה
ואברם כבד מאד במקנה בכסף ובזהב
וילך למסעיו מנגב ועד בית אל עד המקום אשר היה שם אהלו בתחלה בין בית אל ובין העי
אל מקום המזבח אשר עשה שם בראישונה ויקרא שם אברם בשם יהוה
וגם ללוט ההלך את אברם היה צאן ובקר ואהלים
ולא נשאה אתם הארץ לשבת יחדו כי היה רכושם רב ולא יכלו לשבת יחדו
ויהי ריב בין רעי מקנה אברם ובין רעי מקנה לוט והכנעני והפרזי אז ישבים בארץ
ויאמר אברם אל לוט אל נא תהיה מריבה ביני ובינך ובין רעי ובין רעיך כי אנשים אחים אנחנו
הלוא כל הארץ לפניך הפרד נא מעלי אם השמאלה והימינה ואם הימינה והשמאלה
וישא לוט את עיניו וירא את כל ככר הירדן כי כלו משקה לפני שחת יהוה את סדם ואת עמרה כגן יהוה כארץ מצרים באכה צערה
ויבחר לו לוט את כל ככר הירדן ויסע לוט מקדם ויפרדו איש מעל אחיו
אברם ישב בארץ כנען ולוט ישב בערי הככר ויאהל עד סדם
ואנשי סדם רעים וחטאים ליהוה מאד
ויהוה אמר אל אברם אחרי הפרד לוט מעמו שא נא עיניך וראה מן המקום אשר אתה שם צפונה ונגבה וקדמה וימה
כי את כל הארץ אשר אתה ראה לך אתננה ולזרעך עד עולם
ושמתי את זרעך כעפר הארץ אשר אם יוכל איש למנות את עפר הארץ גם זרעך ימנה
קום התהלך בארץ לארכה ולרחבה כי לך אתננה
ויאל אברם ויבא וישב באלוני ממרא אשר בחברון ויבן שם מזבח ליהוה
ויהי בימי אמרפל מלך שנער ואריוך מלך אלסר כדר לעמר מלך עילם ותדעל מלך גוים
עשו מלחמה את ברע מלך סדם ואת ברשע מלך עמרה ושנאב מלך אדמה ושם אבד מלך צבואים ומלך בלע היא צער
כל אלה חברו אל עמק השדים הוא ים המלח
שתים עשרה שנה עבדו את כדר לעמר ובשלש עשרה שנה מרדו
ובארבע עשרה שנה בא כדר לעמר והמלכים אשר אתו ויכו את הרפאים בעשתרות קרנים ואת הזוזים בחם ואת האימים בשבי קריתים
ואת החרי בהררי שעיר עד איל פראן אשר על המדבר
וישבו ויבאו אל עין משפט היא קדש ויכו את כל שדה העמלקי וגם את האמרי הישב בחצצון תמר
ויצא מלך סדם ומלך עמרה ומלך אדמה ומלך צבואים ומלך בלע הוא צער ויערכו אתם מלחמה בעמק השדים
את כדר לעמר מלך עילם ותדעל מלך גוים אמרפל מלך שנער ואריוך מלך אלסר ארבעה מלכים את החמשה
ועמק השדים בארות בארות חימר וינסו מלך סדם ומלך עמרה ויפלו שם והנשארים ההרה נסו
ויקחו את כל רכוש סדם ועמרה ואת כל אכלם וילכו
ויקחו את לוט ואת כל רכושו בן אחי אברם וילך והוא ישב בסדם
ויבא הפליט ויגד לאברם העברי והוא שכן באלוני ממרא האמרי אחי אשכול ואחי ענרם והם בעלי ברית אברם
וישמע אברם כי נשבא אחיו וידק את חניכיו ילידי ביתו שמנה עשר ושלש מאות וירדף עד דן
ויחלק עליהם לילה הוא ועבדיו ויכם וירדפם עד חובה אשר משמאל לדמשק
וישב את כל הרכוש וגם את לוט אחיו ורכושו השיב וגם את הנשים ואת העם
ויצא מלך סדם לקראתו אחרי שובו מהכות את כדר לעמר ואת המלכים אשר אתו אל עמק השוי הוא עמק המלך
ומלכי צדק מלך שלם הוציא לחם ויין והוא כהן לאל עליון
ויברך את אברם ויאמר ברוך אברם לאל עליון קנה שמים וארץ
וברוך אל עליון אשר מגן צריך בידך ויתן לו מעשר מכל
ויאמר מלך סדם אל אברם תנה לי הנפש והרכוש קח לך
ויאמר אברם אל מלך סדם הרמתי את ידי אל האלהים אל עליון קנה שמים וארץ
אם מחוט ועד שרוג נעל אם אקח מכל אשר לך ולא תאמר אנכי אעשרתי את אברם
בלעדי רק אשר אכלו הנערים וחלק האנשים אשר הלכו אתי ענרם ואשכול וממרא הם יקחו חלקם
אחר הדברים האלה היה דבר יהוה אל אברם במחזה לאמר אל תירא אברם אנכי מגן לך ושכרך ארבה מאד
ויאמר אברם אדני יהוה מה תתן לי ואנכי הלך עררי ובן משק ביתי הוא דמשק אליעזר
ויאמר אברם הן לי לא נתתה זרע והנה בן ביתי יירש אתי
והנה דבר יהוה אליו לאמר לא יירשך זה כי אם אשר יצא ממעיך הוא יירשך
ויוצא אתו החוצה ויאמר הבט נא השמים וספר הכוכבים אם תוכל לספר אתם ויאמר לו כה יהיה זרעך
והאמן ביהוה ויחשבה לו צדקה
ויאמר אליו אני יהוה אשר הוצאתיך מאור כשדים לתת לך את הארץ הזאת לרשתה
ויאמר אדני יהוה במה אדע כי איירשנה
ויאמר אליו קח לי עגלה משלשת ועז משלשת ואיל משלש ותר וגוזל
ויקח לו את כל אלה ויבתר אתם בתור ויתן איש את בתרו לקראת רעהו ואת הצפורים לא בתר
וירד העיט על הפגרים וישב אתם אברם
ויהי השמש לבוא ותרדמה נפלה על אברם והנה אימה חשכה גדלה נפלת עליו
ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שנה
וגם את הגוי אשר יעבדו דן אנכי ואחרי כן יצאו ברכוש גדול
ואתה תבוא אל אבתיך בשלום תקבר בשיבה טובה
ודור הרביעי ישוב הנה כי לא שלם עון האמרי עד הנה
ויהי השמש באה ועלטה היה והנה תנור עשן ולפיד אש אשר עבר בין הגזרים האלה
ביום ההוא כרת יהוה את אברם ברית לאמר לזרעך נתתי את הארץ הזאת מנהר מצרים עד הנהר הגדול נהר פרת
את הקיני ואת הקנזי ואת הקדמוני
ואת החתי ואת הפרזי ואת הרפאים
ואת האמרי ואת הכנעני ואת הגרגשי ואת החוי ואת היבוסי
ושרי אשת אברם לא ילדה לו ולה שפחה מצרית ושמה הגר
ותאמר שרי אל אברם הנה נא עצרני יהוה מלדת בא נא אל שפחתי אולי אבנה ממנה וישמע אברם לקול שרי
ותקח שרי אשת אברם את הגר המצרית שפחתה מקץ עשר שנים לשבת אברם בארץ כנען ותתן אתה לאברם אישה לו לאשה
ויבא אל הגר ותהר ותרא כי הרתה ותקל גברתה בעיניה
ותאמר שרי אל אברם חמסי עליך אנכי נתתי שפחתי בחיקך ותרא כי הרתה ואקל בעיניה ישפט יהוה ביני ובינך
ויאמר אברם אל שרי הנה שפחתיך בידיך עשה לה הטוב בעיניך ותענה שרי ותברח מפניה
וימצאה מלאך יהוה על עין המים במדבר על העין בדרך שור
ויאמר הגר שפחת שרי אוי מזה באתי ואנה תלכי ותאמר מפני שרי גברתי אנכי ברחת
ויאמר לה מלאך יהוה שובי אל גברתיך והתעני תחת ידה
ויאמר לה מלאך יהוה הרבה ארבה את זרעיך ולא יספר מרב
ויאמר לה מלאך יהוה הנך הרה וילדת בן וקראת את שמו ישמעאל כי שמע יהוה אל עניך
והוא יהיה פרה אדם ידו בכל ויד כל בו ועל פני כל אחיו ישכן
ותקרא שם יהוה הדבר אליה אתה אל ראה כי אמרה הגם הלם ראיתי אחרי ראה
על כן קראה לבאר באר לחי ראה הנה בין קדש ובין ברד
ותלד הגר לאברם בן ויקרא אברם את שם בנו אשר ילדה הגר ישמעאל
ואברם בן שמנים שנה ושש שנים בלדת הגר את ישמעאל לאברם
ויהי אברם בן תשעים ותשע שנים וירא יהוה אל אברם ויאמר אליו אני אל שדי התהלך לפני והוי תמים
ואתנה בריתי ביני ובינך וארבה אתך במאד מאד
ויפל אברם על פניו וידבר אתו אלהים לאמר
ואני הנה בריתי אתך והיית לאב המון גוים
ולא יקרא עוד שמך אברם והיה שמך אברהם כי אב המון גוים נתתיך
והפריתי אתך במאד מאד ונתתיך לגוים ומלכים ממך יצאו
והקמתי את בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך
ונתתי לך ולזרעך אחריך את ארץ מגריך את כל ארץ כנען לאחזת עולם והייתי להם לאלהים
ויאמר אלהים אל אברהם ואתה את בריתי תשמר אתה וזרעך אחריך לדרותם
זאת בריתי אשר תשמרו ביני ובינכם ובין זרעך אחריך המול לכם כל זכר
ונמלתם את בשר ערלתכם והיתה לאות ברית ביני ובינכם
ובן שמנת ימים ימול לכם כל זכר לדרתיכם יליד בית ומקנת כסף מכל בן נכר אשר לא מזרעך הוא
המול ימול ילידי ביתך ומקנת כספך והיתה בריתי בבשרכם לברית עולם
וערל זכר אשר לא ימול את בשר ערלתו ביום השמיני ונכרתה הנפש ההיא מעמיה את בריתי הפר
ויאמר אלהים אל אברהם שרי אשתך לא תקרא את שמה שרי כי שרה שמה
וברכתי אתה וגם נתתי ממנה לך בן וברכתיו והיתה לגוים ומלכי עמים ממנה יהיו
ויפל אברהם על פניו ויצחק ויאמר בלבו הלבן מאת שנה אוליד ואם שרה הבת תשעים שנה תלד
ויאמר אברהם אל האלהים לוי ישמעאל יחיה לפניך
ויאמר אלהים אבל הנה שרה אשתך ילדת לך בן וקראת את שמו יצחק והקמתי את בריתי אתו לברית עולם ולזרעו אחריו
ולישמעאל שמעתיך הנה ברכתי אתו והפריתי אתו והרביתי אתו במאד מאד שנים עשר נשיאים יוליד ונתתיו לגוי גדול
ואת בריתי אקים את יצחק אשר תלד לך שרה למועד הזה בשנה האחרת
ויכל לדבר אתו ויעל אלהים מעל אברהם
ויקח אברהם את ישמעאל בנו ואת כל ילידי ביתו ואת כל מקנת כספו כל זכר באנשי בית אברהם וימל את בשר ערלתם בעצם היום הזה כאשר דבר אתו אלהים
ואברהם בן תשעים ותשע שנים בהמלו את בשר ערלתו
וישמעאל בנו בן שלש עשרה שנה בהמלו את בשר ערלתו
בעצם היום הזה נמל אברהם וישמעאל בנו
וכל אנשי ביתו יליד בית ומקנת כסף מאת בן נכר נמלו אתו
וירא אליו יהוה באלוני ממרא והוא ישב פתח האהל כחם היום
וישא עיניו וירא והנה שלשה אנושים נצבים עליו וירא וירץ לקראתם מפתח האהל וישתחוי ארצה
ויאמר אדני אם נא מצאתי חן בעיניכם אל נא תעברו מעל עבדכם
יקח נא מעט מים ורחצו רגליכם והשעינו תחת העץ
ואקח פת לחם וסעדו לבבכם ואחר תעברו כי על כן עברתם על עבדכם ויאמרו כן תעשה כאשר דברת
וימהר אברהם האהלה אל שרה ויאמר מהרי שלש סים קמח סלת לושי ועשה עגות
ואל הבקר רץ אברהם ויקח בן בקר רך וטוב ויתן אל הנער וימהר לעשותו
ויקח חמאה וחלב ואת בן הבקר אשר עשה ויתן לפניהם והוא עמד עליהם תחת העץ ויאכלו
ויאמרו אליו איה שרה אשתך ויאמר הנה באהל
ויאמר שוב אשוב אליך כעת חיה והנה בן לשרה אשתך ושרה שמעת פתח האהל והיא אחריו
ואברהם ושרה זקנים באים בימים חדל להיות לשרה ארח כנשים
ותצחק שרה בקרבה לאמר אחרי בלתי היתה לי עדנה ואדני זקן
ויאמר יהוה אל אברהם למה זה צחקה שרה לאמר האף אמנם אלד ואני זקנתי
היפלא מיהוה דבר למועד אשוב אליך כעת חיה ולשרה בן
ותכחש שרה לאמר לא צחקתי כי יראה ויאמר לה כי צחקת
ויקמו משם האנושים וישקפו על פני סדם ואברהם הלך עמם לשלחם
ויהוה אמר המכסה אני מאברהם את אשר אני עשה
ואברהם היו יהיה לגוי גדול ועצום ונברכו בו כל גוי הארץ
כי ידעתי למען אשר יצוה אברהם את בניו ואת ביתו אחריו ושמרו דרך יהוה לעשות צדקה ומשפט למען הביא יהוה על אברהם את אשר דבר עליו
ויאמר יהוה צעקת סדם ועמרה כי רבה וחטאתם כי כבדה מאד
ארדה נא ואראה הך צעקתה הבאה אלי עשו כלה ואם לא אדעה
ויפנו משם האנושים וילכו סדמה ואברהם עודנו עמד לפני יהוה
ויגש אברהם ויאמר האף תספה צדיק עם רשע
אולי יש חמשים צדיקים בתוך העיר האף תספה ולא תשא למקום למען חמשים הצדקים אשר בקרבה
חלילה לך מעשות כדבר הזה להמית צדיק עם רשע והיה כצדיק כרשע חלילה לך השפט כל הארץ לא יעשה משפט
ויאמר יהוה אם אמצא בסדם חמשים צדקים בתוך העיר ונשאתי לכל המקום בעבורם
ויען אברהם ויאמר הנה נא הואלתי לדבר אל אדני ואנכי עפר ואפר
אולי יחסרון חמשים הצדקים חמשה התשחית בחמשה את כל העיר ויאמר לא אשחית אם אמצא שם ארבעים וחמשה
ויסף עוד לדבר אליו ויאמר אליו אולי ימצאון שם ארבעים ויאמר לא אשחית בעבור הארבעים
ויאמר אל נא יחר לאדני ואדברה אולי ימצאון שם שלשים ויאמר לא אשחית אם אמצא שם שלשים
ויאמר הנה נא הואלתי לדבר אל אדני אולי ימצאון שם עשרים ויאמר לא אשחית בעבור העשרים
ויאמר אל נא יחר לאדני ואדברה אך הפעם אולי ימצאון שם עשרה ויאמר לא אשחית בעבור העשרה
וילך יהוה כאשר כלה לדבר אל אברהם ואברהם שב למקומו
ויבאו שני המלאכים סדמה בערב ולוט ישב בשער סדם וירא לוט ויקם לקראתם וישתחוי אפים ארצה
ויאמר הנה נא אדני סורו נא אל בית עבדכם ולינו ורחצו רגליכם והשכמתם והלכתם לדרככם ויאמרו לא כי ברחב נלין
ויפצר בם מאד ויסרו אליו ויבאו אל ביתו ויעש להם משתה ומצות אפה ויאכלו
טרם ישכבו אנשי העיר אנשי סדם נסבו על הבית מנער ועד זקן כל העם מקצה
ויקראו אל לוט ויאמרו אליו איה האנושים אשר באו אליך הלילה הוציאם אלינו ונדע אתם
ויצא אליהם לוט הפתח והדלת סגרו אחריו
ויאמר אל נא אחי תריעו
הנה נא לי שתי בנות אשר לא ידעו איש הוציא נא אתהן אליכם ועשו להן כטוב בעיניכם רק לאנשים האלה אל תעשו דבר כי על כן באו בצל קורתי
ויאמרו גשה הלאה ויאמרו אחד בא לגור וישפט גם שפט עתה נריע לך מהם ויפצרו באיש בלוט מאד ויגשו לשבר הדלת
וישלחו האנושים את ידם ויביאו את לוט אליהם הביתה ואת הדלת סגרו
ואת האנשים אשר פתח הבית הכו בסנורים מקטן ועד גדול וילאו למצא הפתח
ויאמרו המלאכים אל לוט עוד מי לך פה חתן בניך ובנתיך וכל אשר לך בעיר הוציא מן המקום הזה
כי משחיתים אנחנו את המקום הזה כי גדלה צעקתם את פני יהוה וישלחנו יהוה להשחיתה
ויצא לוט וידבר אל חתניו לקחי בנתיו ויאמר קומו צאו מן המקום הזה כי משחית יהוה את העיר ויהי כמצחק בעיני חתניו
וכמו השחר עלה ויאיצו המלאכים בלוט לאמר קום קח את אשתך ואת שתי בנתיך הנמצאות פן תספה בעון העיר
ויתמהמה ויחזקו האנושים בידו וביד אשתו וביד שתי בנתיו בחמלת יהוה עליו ויוציאהו ויניחהו מחוץ לעיר
ויהי כהוציאם אתם החוצה ויאמר המלט על נפשך אל תבט אחריך ואל תעמד בכל הככר ההרה המלט פן תספה
ויאמר לוט אליהם אל נא אדני
הנה נא מצא עבדך חן בעיניך ותגדל חסדך אשר עשית עמדי להחיות את נפשי ואנכי לא אוכל להמלט ההרה פן תדבקני הרעה ומתי
הנה נא העיר הזאת קרובה לנוס שמה והיא מצער אמלט נא שמה הלוא מצער היא ותחיה נפשי
ויאמר אליו הנה נשאתי פניך גם לדבר הזה לבלתי הפכי את העיר אשר דברת
מהר המלט שמה כי לא אוכל לעשות דבר עד באכה שמה על כן קרא שם העיר צער
השמש יצא על הארץ ולוט בא צערה
ויהוה המטיר על סדם ועל עמרה גפרית ואש מאת יהוה מן השמים
ויהפך את הערים האלה ואת כל הככר ואת כל ישבי הערים וצמח האדמה
ותבט אשתו מאחריו ותהי נצב מלח
וישכם אברהם בבקר אל המקום אשר עמד שם את פני יהוה
וישקף על פני סדם ועמרה ועל פני כל הארץ הככר וירא והנה עלה קיטור הארץ כקיטור הכבשן
ויהי בהשחית אלהים את ערי הככר ויזכר אלהים את אברהם וישלח את לוט מתוך האפכה בהפכו את הערים אשר ישב בהן לוט
ויעל לוט מצער וישב בהר ושתי בנתיו עמו כי ירא לשבת בצער וישב במערה הוא ושתי בנתיו עמו
ותאמר הבכירה אל הצעירה אבינו זקן ואיש אין בארץ לבוא עלינו כדרך כל הארץ
לכי נשקה את אבינו יין ונשכבה עמו ונחיה מאבינו זרע
ותשקיהן את אביהן יין בלילה ההוא ותבא הבכירה ותשכב את אביה ולא ידע בשכבה ובקומה
ויהי ממחרת ותאמר הבכירה אל הצעירה הנה שכבתי אמש את אבי נשקינו יין גם הלילה ובאי שכבי עמו ונחיה מאבינו זרע
ותשקיהן גם בלילה ההוא את אביהן יין ותקם הצעירה ותשכב עמו ולא ידע בשכבה ובקומה
ותהרנה שתי בנות לוט מאביהן
ותלד הבכירה בן ותקרא את שמו מואב הוא אבי מואב עד היום
והצעירה גם היא ילדה בן ותקרא את שמו בן עמי הוא אבי בני עמון עד היום
ויסע משם אברהם ארץ הנגב וישב בין קדש ובין שור ויגר בגרר
ויאמר אברהם אל שרה אשתו אחותי היא וישלח אבימלך מלך גרר ויקח את שרה
ויבא אלהים אל אבימלך בחלום הלילה ויאמר לו הנך מת על אדות האשה אשר לקחת והיא בעילת בעל
ואבימלך לא קרב אליה ויאמר אדני הגוי גם צדיק תהרג
הלוא הוא אמר לי אחותי היא והיא גם אמרה אחי הוא בתם לבבי ובנקיון כפי עשיתי זאת
ויאמר אליו האלהים בחלום גם אנכי ידעתי כי בתם לבבך עשית זאת ואחשך גם אנכי אתך מחטאה לי על כן לא נתתיך לנגע אליה
ועתה השב את אשת האיש כי נביא הוא ויתפלל בעדך וחיה ואם אינך משיב דע כי מות תמות אתה וכל אשר לך
וישכם אבימלך בבקר ויקרא לכל עבדיו וידבר את כל הדברים האלה באזניהם וייראו כל האנשים מאד
ויקרא אבימלך לאברהם ויאמר לו מה עשית לנו ומה חטאתי לך כי הבאת עלי ועל ממלכתי חטאה גדלה מעשים אשר לא יעשון עשית עמדי
ויאמר אבימלך אל אברהם מה ראית כי עשית את הדבר הזה
ויאמר אברהם כי יראתי כי אמרתי רק אין יראת אלהים במקום הזה והרגוני על דבר אשתי
וגם האמנם אחותי היא בת אבי אך לא בת אמי ותהי לי לאשה
ויהי כאשר התעה אתי אלהים מבית אבי ומארץ מולדתי ואמר לה זה חסדיך אשר תעשין עמדי אל כל המקום אשר נבוא שמה אמרי לי אחי הוא
ויקח אבימלך אלף כסף וצאן ובקר ועבדים ושפחות ויתן לאברהם וישב לו את שרה אשתו
ויאמר אבימלך הנה ארצי לפניך בטוב בעיניך שב
ולשרה אמר הנה נתתי אלף כסף לאחיך הנה הוא ליך כסות עינים ולכל אשר אתיך ואת הכל ונוכחת
ויתפלל אברהם אל האלהים וירפא אלהים את אבימלך ואת אשתו ואמתיו וילדו
כי עצר עצר אלהים בעד כל רחם לבית אבימלך על דבר שרה אשת אברהם
ויהוה פקד את שרה כאשר אמר ויעש יהוה לשרה כאשר דבר
ותהר ותלד שרה לאברהם בן לזקניו למועד אשר דבר אתו אלהים
ויקרא אברהם את שם בנו הנולד לו אשר ילדה לו שרה יצחק
וימל אברהם את יצחק בנו בן שמנת ימים כאשר צוה אתו אלהים
ואברהם בן מאת שנה בהולד לו את יצחק בנו
ותאמר שרה צחק עשה לי אלהים כל השמע יצחק לי
ותאמר מי מלל לאברהם היניקה בנים שרה כי ילדתי לו בן לזקניו
ויגדל הילד ויגמל ויעש אברהם משתה גדול ביום הגמל את יצחק בנו
ותרא שרה את בן הגר המצרית אשר ילדה לאברהם מצחק
ותאמר לאברהם גרש את האמה הזאת ואת בנה כי לא יירש בן האמה הזאת עם בני עם יצחק
וירע הדבר מאד בעיני אברהם על אדות בנו
ויאמר אלהים אל אברהם אל ירע בעיניך על הנער ועל אמתך כל אשר תאמר אליך שרה שמע בקולה כי ביצחק יקרא לך זרע
וגם את בן האמה הזאת לגוי גדול אשימנו כי זרעך הוא
וישכם אברהם בבקר ויקח לחם וחמת מים ויתן אל הגר שם על שכמה ואת הילד וישלחה ותלך ותתע במדבר באר שבע
ויכלו המים מן החמת ותשליך את הילד תחת אחד השחים
ותלך ותשב לה מנגד הרחקה כמטוי קשת כי אמרה אל אראה במות הילד ותשב מנגד ותשא את קולה ותבך
וישמע אלהים את קול הנער ויקרא מלאך אלהים אל הגר מן השמים ויאמר לה מלכי הגר אל תיראי כי שמע אלהים את קול הנער באשר הוא שם
קומי שאי את הנער וחזקי את ידך בו כי לגוי גדול אשימנו
ויפקח אלהים את עיניה ותרא באר מים ותלך ותמלא את החמת מים ותשק את הנער
ויהי אלהים את הנער ויגדל וישב במדבר ויהי רבי קשת
וישב במדבר פראן ותקח לו אמו אשה מארץ מצרים
ויהי בעת ההיא ויאמר אבימלך ופי כל שר צבאו אל אברהם לאמר אלהים עמך בכל אשר אתה עשה
ועתה השבע לי באלהים הנה אם תשקר לי ולניני ולנגדי וכחסד אשר עשיתי עמך תעשה עמדי ועם הארץ אשר גרת בה
ויאמר אברהם אנכי השבע
והוכיח אברהם את אבימלך על אדות באר המים אשר גזלו עבדי אבימלך
ויאמר אבימלך לא ידעתי מי עשה את הדבר הזה וגם אתה לא הגדת לי וגם אנכי לא שמעתי בלתי היום
ויקח אברהם צאן ובקר ויתן לאבימלך ויכרתו שניהם ברית
ויצב אברהם שבע כבשות צאן לבדהן
ויאמר אבימלך אל אברהם מה הנה שבע הכבשות האלה אשר הצבת לבדהן
ויאמר אברהם כי את שבע הכבשות תקח מידי בעבור תהיה לי לעדה כי חפרתי את הבאר הזאת
על כן קרא למקום ההוא באר שבע כי שם נשבעו שניהם
ויכרתו ברית בבאר שבע ויקם אבימלך ופי כל שר צבאו וישבו אל ארץ פלשתים
ויטע אברהם אשל בבאר שבע ויקרא שם בשם יהוה אל עולם
ויגר אברהם בארץ פלשתים ימים רבים
ויהי אחר הדברים האלה והאלהים נסה את אברהם ויאמר אליו אברהם ויאמר הנני
ויאמר קח נא את בנך את יחידך אשר אהבת את יצחק ולך לך אל ארץ המוראה והעלהו שם עלה על אחד ההרים אשר אמר אליך
וישכם אברהם בבקר ויחבש את חמורו ויקח את שני נעריו אתו ואת יצחק בנו ויבקע עצי העלה ויקם וילך אל המקום אשר אמר לו האלהים
ביום השלישי וישא אברהם את עיניו וירא את המקום מרחק
ויאמר אברהם אל נעריו שבו לכם פה עם החמור ואני והנער נלכה עד כה ונשתחוי ונשוב אליכם
ויקח אברהם את עצי העלה וישם על יצחק בנו ויקח בידו את האש ואת המאכלת וילכו שניהם יחדו
ויאמר יצחק אל אברהם אביו ויאמר אבי ויאמר הנני בני ויאמר הנה האש והעצים ואיה השה לעלה
ויאמר אברהם אלהים יראה לו שה לעלה בני וילכו שניהם יחדו
ויבאו אל המקום אשר אמר לו האלהים ויבן שם אברהם את המזבח ויערך את העצים ויעקד את יצחק בנו וישם אתו על המזבח ממעל לעצים
וישלח אברהם את ידו ויקח את המאכלת לשחט את בנו
ויקרא אליו מלאך יהוה מן השמים ויאמר אברהם אברהם ויאמר הנני
ויאמר אל תשלח ידך על הנער ואל תעשה לו מאומה כי עתה ידעתי כי ירא אלהים אתה ולא חשכת את בנך את יחידך ממני
וישא אברהם את עיניו וירא והנה איל אחד נאחז בסבך בקרניו וילך אברהם ויקח את האיל ויעלהו עלה תחת בנו
ויקרא אברהם את שם המקום ההוא יהוה יראה אשר יאמר היום בהר יהוה יראה
ויקרא מלאך יהוה אל אברהם שנית מן השמים
ויאמר בי נשבעתי נאם יהוה כי יען אשר עשית את הדבר הזה ולא חשכת את בנך את יחידך ממני
כי ברוך אברכך והרבה ארבה את זרעך ככוכבי השמים וכחול אשר על שפת הים ויירש זרעך את שער איביו
והתברכו בזרעך כל גוי הארץ עקב אשר שמעת בקולי
וישב אברהם אל נעריו ויקמו וילכו יחדו אל באר שבע וישב אברהם בבאר שבע
ויהי אחר הדברים האלה ויגד לאברהם לאמר הנה ילדה מלכה גם היא בנים לנחור אחיך
את עוץ בכורו ואת בוז אחיו ואת קמואל אבי ארם
ואת כשד ואת חזו ואת פילדש ואת ידלף ואת בתואל
ובתואל הוליד את רבקה שמנה אלה ילדה מלכה לנחור אחי אברהם
ופילגשו ושמה רומה ותלד גם היא את טבח ואת גחם ואת תחש ואת מעכה
ויהיו חיי שרה מאת שנה ועשרים שנה ושבע שנים שני חיי שרה
ותמת שרה בקרית הארבע אל עמק היא חברון בארץ כנען ויבא אברהם לספד לשרה ולבכותה
ויקם אברהם מעל פני מיתו וידבר אל בני חת לאמר
גר ותושב אנכי עמכם תנו לי אחזת קבר עמכם ואקברה את מיתי מלפני
ויענו בני חת את אברהם לאמר לא
שמענו אדני נשיא אלהים אתה בתוכנו במבחר קברינו קבר את מיתך איש ממנו את קברו לא יכלה ממך מקבר מיתך
ויקם אברהם וישתחוי לעם הארץ לבני חת
וידבר אתם לאמר אם ישת נפשכם לקבר את מיתי מלפני שמעוני ופגעו לי בעפרון בן צהר החתי
ויתן לי את מערת המכפלה אשר לו אשר בקצה שדהו בכסף מלא יתננה לי בתוככם לאחזת קבר
ועפרון ישב בתוך בני חת ויען עפרון החתי את אברהם באזני בני חת לכל באי שער עירו לאמר
לא אדני שמעני השדה נתתי לך והמערה אשר בו לך נתתיה לעיני בני עמי נתתיה לך קבר מיתך
וישתחוי אברהם לפני עם הארץ
וידבר אל עפרון באזני עם הארץ לאמר אך אם אתה לי שמעני נתתי כסף השדה קח ממני ואקברה את מיתי שם
ויען עפרון את אברהם לאמר לא
אדני שמעני ארץ ארבע מאות שקל כסף ביני ובינך מה הוא ואת מיתך קבר
וישמע אברהם אל עפרון וישקל אברהם לעפרון את הכסף אשר דבר באזני בני חת ארבע מאות שקל כסף עבר לסחר
ויקם שדה עפרון אשר במכפלה אשר על פני ממרא השדה והמערה אשר בו וכל העץ אשר בשדה אשר בכל גבולו סביב
לאברהם למקנה לעיני בני חת בכל באי שער עירו
ואחרי כן קבר אברהם את שרה אשתו אל מערת שדה המכפלה על פני ממרא היא חברון בארץ כנען
ויקם השדה והמערה אשר בו לאברהם לאחזת קבר מאת בני חת
ואברהם זקן בא בימים ויהוה ברך את אברהם בכל
ויאמר אברהם אל עבדו זקן ביתו המשל בכל אשר לו שים נא ידך תחת ירכי
ואשביעך ביהוה אלהי השמים ואלהי הארץ אשר לא תקח אשה לבני מבנות הכנעני אשר אנכי ישב בקרבו
כי אם אל ארצי ואל מולדתי תלך ולקחת אשה לבני ליצחק
ויאמר אליו העבד אולי לא תאבה האשה ללכת אחרי אל הארץ הזאת ההשב אשיב את בנך אל הארץ אשר יצאת משם
ויאמר אליו אברהם השמר לך פן תשיב את בני שמה
יהוה אלהי השמים אשר לקחני מבית אבי ומארץ מולדתי ואשר דבר לי ואשר נשבע לי לאמר לזרעך אתן את הארץ הזאת הוא ישלח מלאכו לפניך ולקחת אשה לבני משם
ואם לא תאבה האשה ללכת אחריך ונקית משבועתי זאת רק את בני לא תשיב שמה
וישם העבד את ידו תחת ירך אברהם אדניו וישבע לו על הדבר הזה
ויקח העבד עשרה גמלים מגמלי אדניו וילך וכל טוב אדניו בידו ויקם וילך אל ארם נהרים אל עיר נחור
ויברך הגמלים מחוץ לעיר על באר המים לעת ערב לעת צאת השאבות
ויאמר יהוה אלהי אדני אברהם הקרא נא לפני היום ועשה חסד עם אדני אברהם
הנה אנכי נצב על עין המים ובנות אנשי העיר יצאת לשאב מים
והיה הנערה אשר אמר אליה הטני כדך ואשתה ואמרה שתה וגם גמליך אשקה אתה הוכחת לעבדך ליצחק ובה אדע כי עשית חסד עם אדני אברהם
ויהי הוא טרם כלה לדבר אל לבו והנה רבקה יצאת אשר ילדה לבתואל בן מלכה אשת נחור אחי אברהם וכדה על שכמה
והנערה טובת מראה מאד בתולה ואיש לא ידעה ותרד העין ותמלא כדה ותעל
וירץ העבד לקראתה ויאמר הגמיני נא מעט מים מכדך
ותאמר שתה אדני ותמהר ותורד כדה על ידה ותשקהו
ותכל להשקותו ותאמר גם לגמליך אשאב עד אם כלו לשתות
ותמהר ותורד כדה על השקות ותרץ עוד אל הבאר לשאב ותשאב לכל גמליו
והאיש משתה לה ומחריש לדעת הצליח יהוה דרכו אם לא
ויהי כאשר כלו הגמלים לשתות ויקח האיש נזם זהב בקע משקלו וישם על אפה ושני צמידים על ידיה עשרה זהב משקלם
ויאמר בת מי אתי הגידי נא לי היש בבית אביך מקום לנו ללין
ותאמר אליו בת בתואל אנכי בן מלכה אשר ילדה לנחור
ותאמר אליו גם תבן גם מספה רב עמנו וגם מקום ללין
ויקד האיש וישתחוי ליהוה
ויאמר ברוך יהוה אלהי אדני אברהם אשר לא עזב חסדו ואמתו מעם אדני אברהם אנכי בדרך נחני יהוה בית אחי אדני
ותרץ הנערה ותגד לבית אמה כדברים האלה
ולרבקה אח ושמו לבן וירץ לבן אל האיש החוצה אל העין
ויהי כראותו את הנזם ואת הצמידים על ידי אחותו וכשמעו את דברי רבקה אחותו לאמר כה דבר אלי האיש ויבא אל האיש והנה עמד על הגמלים על העין
ויאמר בא ברוך יהוה למה תעמד בחוץ ואנכי פניתי הבית ומקום לגמלים
ויבא האיש הביתה ויפתח הגמלים ויתן תבן ומספה לגמלים ומים לרחץ רגליו ורגלי האנשים אשר אתו
ויושם לפניו לאכל ויאמר לא אכל עד אם דברתי דברי ויאמרו דבר
ויאמר עבד אברהם אנכי
ויהוה ברך את אדני מאד ויגדל ויתן לו צאן ובקר כסף וזהב עבדים ושפחות וגמלים וחמרים
ותלד שרה אשת אדני בן לאדני אחרי זקנתו ויתן לו את כל אשר לו
וישבעני אדני לאמר לא תקח אשה לבני מבנות הכנעני אשר אנכי ישב בארצו
כי אם אל בית אבי תלך ואל משפחתי ולקחת אשה לבני
ואמר אל אדני אולי לא תלך האשה אחרי
ויאמר אלי יהוה אשר התהלכתי לפניו ישלח מלאכו אתך והצליח דרכך ולקחת אשה לבני ממשפחתי ומבית אבי
אז תנקיא מאלתי כי תבוא אל משפחתי ואם לא יתנו לך והיית נקיא מאלתי
ואבוא היום אל העין ואמר יהוה אלהי אדני אברהם אם ישך נא מצליח דרכי אשר אני הלך עליה
הנה אנכי נצב על עין המים והיה העלמה היצאת לשאב ואמרתי אליה השקיני נא מעט מים מכדך
ואמרה אלי גם אתה שתה וגם לגמליך אשאב היא האשה אשר הוכיח יהוה לבן אדני
אני טרם אכלה לדבר אל לבי והנה רבקה יצאת וכדה על שכמה ותרד העין ותשאב ואמר אליה השקיני נא מעט מים מכדך
ותמהר ותורד כדה מעליה ותאמר שתה וגם גמליך אשקה ואשתה וגם הגמלים השקתה
ואשאל אתה ואמר בת מי אתי ותאמר בת בתואל בן נחור אשר ילדה לו מלכה ואשים הנזם על אפה והצמידים על ידיה
ואקד ואשתחוי ליהוה ואברך את יהוה אלהי אדני אברהם אשר הנחני בדרך אמת לקחת את בת אחי אדני לבנו
ועתה אם ישכם עשים חסד ואמת את אדני הגידו לי ואם לא הגידו לי ואפנה על הימין או על השמאל
ויען לבן ובתואל ויאמרו מיהוה יצא הדבר לא נוכל דבר אליך רע וטוב
הנה רבקה לפניך קח ולך ותהי אשה לבן אדניך כאשר דבר יהוה
ויהי כאשר שמע עבד אברהם את דבריהם וישתחוי ארצה ליהוה
ויוצא העבד כלי כסף וכלי זהב ובגדים ויתן לרבקה ומגדנות נתן לאחיה ולאמה
ויאכלו וישתו הוא והאנשים אשר עמו וילינו ויקמו בבקר ויאמר שלחוני לאדני
ויאמרו אחיה ואמה תשב הנערה אתנו ימים או חדש ואחר תלך
ויאמר אליהם אל תאחרו אתי ויהוה הצליח את דרכי שלחוני ואלכה אל אדני
ויאמרו נקרא לנערה ונשאל את פיה
ויקראו לרבקה ויאמרו לה התלכי עם האיש הזה ותאמר אלך
וישלחו את רבקה אחותם ואת מינקתה ואת עבד אברהם ואת אנשיו
ויברכו את רבקה ויאמרו לה אחותנו אתי הוי לאלפי רבבה ויירש זרעיך את שער איביו
ותקם רבקה ונערתיה ותרכבנה על הגמלים ותלכנה אחרי האיש ויקח העבד את רבקה וילך
ויצחק בא במדבר באר לחי ראה והוא ישב בארץ הנגב
ויצא יצחק לשוח בשדה לפנות ערב וישא עיניו וירא והנה הגמלים באים
ותשא רבקה את עיניה ותרא את יצחק ותפל מעל הגמל
ותאמר אל העבד מי האיש הלז ההלך בשדה לקראתנו ויאמר העבד הוא אדני ותקח הצעיף ותתכס
ויספר העבד ליצחק את כל הדברים אשר עשה
ויביאה יצחק האהלה שרה אמו ויקח את רבקה ותהי לו לאשה ויאהבה וינחם יצחק אחרי אמו
ויסף אברהם ויקח אשה ושמה קטורה
ותלד לו את זמרון ואת יקשן ואת מדן ואת מדין ואת ישבק ואת שוח
ויקשן ילד את שבא ואת דדן ובני דדן היו אשורים ולטשים ולאמים
ובני מדין עיפה ואפר חנוך ואבידע ואלדעה כל אלה בני קטורה
ויתן אברהם את כל אשר לו ליצחק בנו
ולבני הפילגשים אשר לאברהם נתן אברהם מתנות וישלחם מעל יצחק בנו בעודנו חי קדמה אל ארץ קדמה
ואלה ימי שני חיי אברהם אשר חי מאת שנה ושבעים שנה וחמש שנים
ויגוע וימת אברהם בשיבה טובה זקן ושבע ימים ויאסף אל עמו
ויקברו אתו יצחק וישמעאל בניו אל מערת המכפלה אל שדה עפרון בן צהר החתי אשר על פני ממרא
השדה אשר קנה אברהם מאת בני חת שם קבור אברהם ושרה אשתו
ויהי אחרי מות אברהם ויברך אלהים את יצחק בנו וישב יצחק עם באר לחי ראי
ואלה תולדת ישמעאל בן אברהם אשר ילדה הגר המצרית שפחת שרה לאברהם
ואלה שמות בני ישמעאל בשמותם לתולדתם בכור ישמעאל נבאות וקדד ואדבל ומבשם
ומשמע ודומה ומשא
הדד ותימה יטור נפיש וקדמה
אלה הם בני ישמעאל ואלה שמותם בחצרותם ובטירתם שנים עשר נשיאים לאמתם
ואלה שני חיי ישמעאל מאת שנה ושלשים שנה ושבע שנים ויגוע וימת ויאסף אל עמו
וישכנו מחוילה עד שור אשר על פני מצרים באכה אשורה על פני כל אחיו נפל
ואלה תולדת יצחק בן אברהם אברהם הוליד את יצחק
ויהי יצחק בן ארבעים שנה בקחתו את רבקה בת בתואל הארמי מפדן ארם אחות לבן הארמי לו לאשה
ויעתר יצחק אל יהוה לנכח אשתו כי עקרה היא ויעתר לו יהוה ותהר רבקה אשתו
ויתרצצו הבנים בקרבה ותאמר אם כן למה זה אנכי ותלך לדרש את יהוה
ויאמר יהוה לה שני גוים בבטנך ושני לאמים ממעיך יפרדו ולאם מלאם יאמץ ורב יעבד צעיר
וימלאו ימיה ללדת והנה תאמים בבטנה
ויצא הראישון אדמוני כלו כאדרת שער ויקראו שמו עשו
ואחרי כן יצא אחיו וידו אחזת בעקב עשו ויקראו שמו יעקב ויצחק בן ששים שנה בלדת אתם
ויגדלו הנערים ויהי עשו איש ידע ציד איש שדה ויעקב איש תם ישב אהלים
ויאהב יצחק את עשו כי צידו בפיו ורבקה אהבת את יעקב
ויזד יעקב נזיד ויבא עשו מן השדה והוא עיף
ויאמר עשו אל יעקב הלעטני נא מן האדום האדם הזה כי עיף אנכי על כן קרא שמו אדום
ויאמר יעקב מכרה כיום את בכרתך לי
ויאמר עשו הנה אנכי הלך למות ולמה זה לי בכורה
ויאמר יעקב השבע לי כיום וישבע לו וימכר את בכורתו ליעקב
ויעקב נתן לעשו לחם ונזיד עד שים ויאכל וישת ויקם וילך ויבז עשו את הבכורה
ויהי רעב בארץ מלבד הרעב הראישון אשר היה בימי אברהם וילך יצחק אל אבימלך מלך פלשתים גררה
וירא אליו יהוה ויאמר אל תרד מצרימה שכן בארץ אשר אמר אליך
גר בארץ הזאת ואהיה עמך ואברכך כי לך ולזרעך אתן את כל הארצות האלה והקמתי את השבועה אשר נשבעתי לאברהם אביך
והרביתי את זרעך ככוכבי השמים ונתתי לזרעך את כל הארצות האלה והתברכו בזרעך כל גוי הארץ
עקב אשר שמע אברהם אביך בקולי וישמר משמרתי מצותי חקותי ותורותי
וישב יצחק בגרר
וישאלו אנשי המקום על אשתו ויאמר אחותי היא כי ירא לאמר אשתי היא פן יהרגוני אנשי המקום על רבקה כי טובת מראה היא
ויהי כאשר הרכו לו שם הימים וישקף אבימלך מלך פלשתים בעד החלון וירא והנה יצחק מצחק את רבקה אשתו
ויקרא אבימלך ליצחק ויאמר אך הנה אשתך היא ואיך אמרת אחותי היא ויאמר אליו יצחק כי אמרתי פן אמות עליה
ויאמר אבימלך מה זאת עשית לנו כמעט שכב אחד העם את אשתך והבאת עלינו אשם
ויצו אבימלך את כל עמו לאמר הנגע באיש הזה ובאשתו מות יומת
ויזרע יצחק בארץ ההיא וימצא בשנה ההיא מאה שערים ויברכהו יהוה
ויגדל האיש וילך הלך וגדל עד כי גדל מאד
ויהי לו מקנה צאן ומקנה בקר ועבדה רבה ויקנאו אתו פלשתים
וכל הבארות אשר חפרו עבדי אביו בימי אברהם אביו סתמום פלשתים וימלאום עפר
ויאמר אבימלך אל יצחק לך מעמנו כי עצמת ממנו מאד
וילך משם יצחק ויחן בנחל גרר וישב שם
וישב יצחק ויחפר את בארות המים אשר חפרו עבדי אברהם אביו ויסתמום פלשתים אחרי מות אברהם ויקרא להן שמות כשמות אשר קרא להן אביו
ויחפרו עבדי יצחק בנחל וימצאו שם באר מים חיים
ויריבו רעי גרר עם רעי יצחק לאמר לנו המים ויקרא שם הבאר עשק כי התעשקו עמו
ויחפרו באר אחרת ויריבו גם עליה ויקרא שמה שטנה
ויעתק משם ויחפרו באר אחרת ולא רבו עליה ויקרא שמה רחבות ויאמר כי עתה הרחיב יהוה לנו ופרינו בארץ
ויעל משם באר שבע
וירא אליו יהוה בלילה ההוא ויאמר אנכי אלהי אברהם אביך אל תירא כי אתך אנכי וברכתיך והרביתי את זרעך בעבור אברהם עבדי
ויבן שם מזבח ויקרא בשם יהוה ויט שם אהלו ויכרו שם עבדי יצחק באר
ואבימלך הלך אליו מגרר ואחזת מרעהו ופיכל שר צבאו
ויאמר אליהם יצחק מדוע באתם אלי ואתם שנאתם אתי ותשלחוני מאתכם
ויאמרו ראו ראינו כי היה יהוה עמך ונאמר תהיה נא אלה בינתנו ביננו ובינך ונכרתה ברית עמך
אם תעשה עמנו רע כאשר לא נגענוך וכאשר עשינו עמך רק טוב ונשלחך בשלום עתה אתה ברוך יהוה
ויעש להם משתה ויאכלו וישתו
וישכמו בבקר וישבעו איש לרעהו וישלחם יצחק וילכו מאתו בשלום
ויהי ביום ההוא ויבאו עבדי יצחק ויגדו לו על אדות הבאר אשר חפרו ויאמרו לו מצאנו מים
ויקרא אתה שבעה על כן שם העיר באר שבע עד היום הזה
ויהי עשו בן ארבעים שנה ויקח אשה את יהודית בת בארי החתי ואת בשמת בת אילון החוי
ותהיינה מרת רוח ליצחק ולרבקה
ויהי כי זקן יצחק ותכהנה עיניו מראות ויקרא את עשו בנו הגדול ויאמר אליו בני ויאמר אליו הנני
ויאמר הנה נא זקנתי לא ידעתי יום מותי
ועתה שא נא כליך תליתך וקשתך וצא השדה וצוד לי ציד
ועשה לי מטעמים כאשר אהבתי והבאת לי ואכל בעבור תברכך נפשי בטרם אמות
ורבקה שמעת בדבר יצחק אל עשו בנו וילך עשו השדה לצוד ציד להביא
ורבקה אמרה אל יעקב בנה לאמר הנה שמעתי את אביך מדבר אל עשו אחיך לאמר
הבא לי ציד ועשה לי מטעמים ואכלה ואברכך לפני יהוה לפני מותי
ועתה בני שמע בקולי לאשר אני מצויה אתך
לך נא אל הצאן וקח לי משם שני גדיי עזים טובים ואעשה אתם מטעמים לאביך כאשר אהב
והבאת לאביך ואכל בעבור אשר יברכך לפני מותו
ויאמר יעקב אל רבקה אמו הנה עשו אחי איש שעיר ואנכי איש חלק
אולי ימשני אבי והייתי בעיניו כמתעתע והבאת עלי קללה ולא ברכה
ותאמר לו אמו עלי קללתך בני אך שמע בקולי ולך קח לי
וילך ויקח ויבא לאמו ותעש אמו מטעמים כאשר אהב אביו
ותקח רבקה את בגדי עשו בנה הגדול החמדות אשר אתה בבית ותלביש את יעקב בנה הקטן
ואת עורות גדיי העזים הלבישה על ידו ועל חלקת צוארו
ותתן את המטעמים ואת הלחם אשר עשתה ביד יעקב בנה
ויבא אל אביו ויאמר אבי ויאמר הנני מי אתה בני
ויאמר יעקב אל אביו אנכי עשו בכרך עשיתי כאשר דברת אלי קום נא שבה ואכלה מצידי בעבור תברכני נפשך
ויאמר יצחק אל בנו מה זה מהרת למצא בני ויאמר כי הקרא יהוה אלהיך לפני
ויאמר יצחק אל יעקב גשה נא ואמושך בני האתה זה בני עשו אם לא
ויגש יעקב אל יצחק אביו וימשהו ויאמר הקול קול יעקב והידים ידי עשו
ולא הכירו כי היו ידיו כידי עשו אחיו שעירות ויברכהו
ויאמר האתה זה בני עשו ויאמר אני
ויאמר הגישה לי ואכל מציד בני למען תברכך נפשי ויגש לו ויאכל ויבא לו יין וישת
ויאמר אליו יצחק אביו גשה נא ושקה לי בני
ויגש וישק לו וירח את ריח בגדיו ויברכהו ויאמר ראו ריח בני כריח השדה מלא אשר ברכהו יהוה
יתן לך האלהים מטל השמים ומשמני הארץ ורב דגן ותירש
יעבדוך עמים וישתחוו לך לאמים הוי גביר לאחיך וישתחוו לך בני אמך ארריך ארור ומברכיך ברוך
ויהי כאשר כלה יצחק לברך את יעקב ויהי אך יצא יצא יעקב מאת פני יצחק אביו ועשו אחיו בא מצידו
ויעש גם הוא מטעמים ויבא לאביו ויאמר לאביו יקום אבי ויאכל מציד בנו בעבור תברכני נפשך
ויאמר אליו יצחק אביו מי אתה ויאמר אני בנך בכרך עשו
ויחרד יצחק חרדה גדלה עד מאד ויאמר מי אפו הצד ציד ויבא לי ואכל מכל בטרם תבוא ואברכהו וגם ברוך יהיה
ויהי כשמע עשו את דברי אביו ויצעק צעקה גדלה ומרה עד מאד ויאמר לאביו ברכני גם אני אבי
ויאמר בא אחיך במרמה ויקח את ברכתך
ויאמר הכו קרא שמו יעקב ויעקבני זה פעמים את בכרתי לקח והנה עתה לקח ברכתי ויאמר הלא הצלת לי ברכה
ויען יצחק ויאמר לעשו הן גביר שמתיו לך ואת כל אחיו נתתי לו לעבדים ודגן ותירש סמכתיו ולך אפוא מה אעשה בני
ויאמר עשו אל אביו הברכה אחת היא לך אבי ברכני גם אני אבי וישא עשו קולו ויבך
ויען יצחק אביו ויאמר אליו הן משמני הארץ יהיה מושבך מטל השמים ממעל
ועל חרבך תחיה ואת אחיך תעבד והיה כאשר תהדר ופרקת עולו מעל צוארך
וישטם עשו את יעקב על הברכה אשר ברכו אביו ויאמר עשו בלבו יקרבו ימי אבל אבי ואהרגה את יעקב אחי
ויגד לרבקה את דברי עשו בנה הגדול ותשלח ותקרא ליעקב בנה הקטן ותאמר אליו הנה עשו אחיך מתנחם לך להרגך
ועתה בני שמע בקולי וקום ברח לך אל לבן אחי חרנה
וישבת עמו ימים אחדים עד אשר תשוב חמת אחיך
עד שוב אף אחיך ממך ושכח את אשר עשית לו ושלחתי ולקחתיך משם למה אשכל גם שניכם יום אחד
ותאמר רבקה אל יצחק קצתי בחיי מפני בנות חת אם לקח יעקב אשה מבנות חת כאלה מבנות הארץ למה לי חיים
ויקרא יצחק אל יעקב ויברך אתו ויצוהו ויאמר לו לא תקח אשה מבנות כנען
קום לך פדנה ארם בית בתואל אבי אמך וקח לך משם אשה מבנות לבן אחי אמך
ואל שדי יברך אתך ויפרך וירבך והיית לקהל עמים
ויתן לך את ברכת אברהם אביך לך ולזרעך אתך לרשת את ארץ מגריך אשר נתן יהוה לאברהם
וישלח יצחק את יעקב וילך פדנה ארם אל לבן בן בתואל הארמי אחי רבקה אם יעקב ועשו
וירא עשו כי ברך יצחק את יעקב ושלח אתו פדנה ארם לקחת לו משם אשה בברכו אתו ויצוו עליו לאמר לא תקח אשה מבנות כנען
וישמע יעקב אל אביו ואל אמו וילך פדנה ארם
וירא עשו כי רעות בנות כנען בעיני יצחק אביו
וילך עשו ויקח את מחלת בת ישמעאל בן אברהם אחות נבאות על נשיו לו לאשה
ויצא יעקב מבאר שבע ללכת חרנה
ויפגע במקום וילן שם כי בא השמש ויקח מאבני המקום וישם מראשיתו וישכב במקום ההוא
ויחלם והנה סלם מצב ארצה וראשו מגיע השמים והנה מלאכי אלהים עלים וירדים בו
והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשר אתה שכב עליה לך אתננה ולזרעך
והיה זרעך כעפר הארץ ופרצת ימה וקדמה וצפונה ונגבה ונברכו בך כל משפחות האדמה ובזרעך
והנה אנכי עמך ושמרתיך בכל אשר תלך והשבתיך אל האדמה הזאת כי לא אעזבך עד אשר אם עשיתי את אשר דברתי לך
ויקץ יעקב משנתו ויאמר אכן יש יהוה במקום הזה ואנכי לא ידעתי
ויירא ויאמר מה נורא המקום הזה אין זה כי אם בית אלהים וזה שער השמים
וישכם יעקב בבקר ויקח את האבן אשר שם מראשיתו וישם אתה מצבה ויצק שמן על ראשה
ויקרא את שם המקום ההוא בית אל ואולם לוזה שם העיר לראישונה
וידר יעקב נדר לאמר אם יהיה אלהים עמדי ושמרני בדרך הזה אשר אני הלך ונתן לי לחם לאכל ובגד ללבש
ושבתי בשלום אל בית אבי והיה יהוה לי לאלהים
והאבן הזאת אשר שמתי מצבה יהיה בית אלהים וכל אשר תתן לי אעשר אעשרנו לך
וישא יעקב רגליו וילך ארץ בני קדם
וירא והנה באר בשדה והנה שם שלשה עדרי צאן רבצים עליה כי מן הבאר ההיא ישקו העדרים ואבן גדלה על פי הבאר
ונאספו שם כל הרעים וגללו את האבן מעל פי הבאר והשקו את הצאן והשיבו את האבן על פי הבאר למקומה
ויאמר להם יעקב אחי מאין אתם ויאמרו מחרן אנחנו
ויאמר להם הידעתם את לבן בן נחור ויאמרו ידענו
ויאמר להם השלום לו ויאמרו שלום והנה רחל בתו באה עם הצאן
ויאמר להם הן עוד היום גדול לא עת האסף המקנה השקו הצאן ולכו רעו
ויאמרו לא נוכל עד אשר יאספו כל הרעים וגללו את האבן מעל פי הבאר והשקינו הצאן
עודנו מדבר עמם ורחל באה עם הצאן אשר לאביה כי רעה היא
ויהי כאשר ראה יעקב את רחל בת לבן אחי אמו ואת צאן לבן אחי אמו ויגש יעקב ויגל את האבן מעל פי הבאר וישק את צאן לבן אחי אמו
וישק יעקב לרחל וישא את קולו ויבך
ויגד יעקב לרחל כי אחי אביה הוא וכי בן רבקה הוא ותרץ ותגד לאביה
ויהי כשמע לבן את שמע יעקב בן אחותו וירץ לקראתו ויחבק לו וינשק לו ויביאהו אל ביתו ויספר ללבן את כל הדברים האלה
ויאמר לו לבן אך עצמי ובשרי אתה וישב עמו חדש ימים
ויאמר לבן ליעקב הכי אחי אתה ועבדתני חנם הגידה לי מה משכרתך
וללבן שתי בנות שם הגדלה לאה ושם הקטנה רחל
ועיני לאה רכות ורחל היתה יפת תאר ויפת מראה
ויאהב יעקב את רחל ויאמר אעבדך שבע שנים ברחל בתך הקטנה
ויאמר לבן טוב תתי אתה לך מתתי אתה לאיש אחר שב עמדי
ויעבד יעקב ברחל שבע שנים ויהיו בעיניו כימים אחדים באהבתו אתה
ויאמר יעקב אל לבן הבה את אשתי כי מלאו ימי ואבוא אליה
ויאסף לבן את כל אנשי המקום ויעש משתה
ויהי בערב ויקח את לאה בתו ויבא אתה אליו ויבא אליה יעקב
ויתן לבן את זלפה שפחתו ללאה בתו לשפחה
ויהי בבקר והנה היא לאה ויאמר אל לבן מה זאת עשית לי הלוא ברחל עבדתי עמך ולמה רמיתני
ויאמר לבן לא יעשה כן במקומינו לתת הצעירה לפני הבכירה
מלא שבע זאת ואתן לך גם את זאת בעבדה אשר תעבד עמדי עוד שבע שנים אחרות
ויעש יעקב כן וימלא שבע זאת ויתן לו את רחל בתו לו לאשה
ויתן לבן לרחל בתו את בלהה שפחתו לה לשפחה
ויבא גם אל רחל ויאהב גם את רחל מלאה ויעבד עמו עוד שבע שנים אחרות
וירא יהוה כי שנואה לאה ויפתח את רחמה ורחל עקרה
ותהר לאה ותלד בן ותקרא את שמו ראובן כי אמרה כי ראה יהוה בעניי כי עתה יאהבני אישי
ותהר עוד ותלד בן ותאמר כי שמע יהוה כי שנואה אנכי ויתן לי גם את זה ותקרא את שמו שמעון
ותהר עוד ותלד בן ותאמר עתה הפעם ילוה אישי אלי כי ילדתי לו שלשה בנים על כן קראה שמו לוי
ותהר עוד ותלד בן ותאמר הפעם אודה את יהוה על כן קראה שמו יהודה ותעמד מלדת
ותרא רחל כי לא ילדה ליעקב ותקנא רחל באחותה ותאמר אל יעקב הבה לי בנים ואם אין מתה אנכי
ויחר אף יעקב ברחל ויאמר התחת אלהים אנכי אשר מנע ממעיך פרי בטן
ותאמר הנה אמתי בלהה בא אליה ותלד על ברכי ואבנה גם אנכי ממנה
ותתן לו את בלהה שפחתה לאשה ויבא אליה יעקב
ותהר בלהה ותלד ליעקב בן
ותאמר רחל דנני אלהים וגם שמע בקולי ויתן לי בן על כן קראה שמו דן
ותהר עוד ותלד בלהה שפחת רחל בן שני ליעקב
ותאמר רחל נפתלי אלהים נפתלתי עם אחותי וגם יכלתי ותקרא את שמו נפתלי
ותרא לאה כי עמדה מלדת ותקח את זלפה שפחתה ותתן אתה ליעקב לאשה
ותלד זלפה שפחת לאה ליעקב בן
ותאמר לאה בגד ותקרא את שמו גד
ותלד זלפה שפחת לאה בן שני ליעקב
ותאמר לאה באשרי כי אשרוני בנות ותקרא את שמו אשר
וילך ראובן בימי קציר חטים וימצא דודים בשדה ויבא אתם אל לאה אמו ותאמר רחל אל לאה תני נא לי מדודי בניך
ותאמר לה המעט קחתיך את אישי ולקחתי גם את דודי בני ותאמר רחל לכן ישכב עמיך הלילה תחת דודי בניך
ויבא יעקב מן השדה בערב ותצא לאה לקראתו ותאמר אלי תבוא הלילה כי שכר שכרתיך בדודי בני וישכב עמה בלילה ההוא
וישמע אלהים אל לאה ותהר ותלד ליעקב בן חמישי
ותאמר לאה נתן אלהים שכרי אשר נתתי שפחתי לאישי ותקרא את שמו יששכר
ותהר עוד לאה ותלד בן ששי ליעקב
ותאמר לאה זבדני אלהים אתי זבד טוב הפעם יזבלני אישי כי ילדתי לו ששה בנים ותקרא את שמו זבולן
ואחר ילדה בת ותקרא את שמה דינה
ויזכר אלהים את רחל וישמע אליה אלהים ויפתח את רחמה
ותהר ותלד בן ותאמר אסף אלהים את חרפתי
ותקרא את שמו יוסף לאמר יסף יהוה לי בן אחר
ויהי כאשר ילדה רחל את יוסף ויאמר יעקב אל לבן שלחני ואלכה אל מקומי ואל ארצי
תנה את נשי ואת ילדי אשר עבדתי אתך בהן ואלכה כי אתה ידעת את עבדתי אשר עבדתיך
ויאמר אליו לבן אם נא מצאתי חן בעיניך נחשתי ויברכני יהוה בגללך
ויאמר נקבה שכרך עלי ואתנה
ויאמר אליו אתה ידעת את אשר עבדתיך ואת אשר היה מקניך אתי
כי מעט אשר היה לך לפני ויפרץ לרב ויברך יהוה אתך לרגלי ועתה מתי אעשה גם אנכי לביתי
ויאמר מה אתן לך ויאמר יעקב לא תתן לי מאומה אם תעשה לי את הדבר הזה אשובה ארעה צאנך אשמר
אעבר בכל צאנך היום הסיר משם כל שה נקוד וטלוא וכל שה חום בכשבים וטלוא ונקוד בעזים והיה שכרי
וענתה בי צדקתי ביום מחר כי יבוא על שכרי לפניך כל אשר איננו נקוד וטלוא בעזים וחום בכשבים גנוב הוא אתי
ויאמר לבן והן לא יהיה כדבריך
ויסר ביום ההוא את התישים העקודים והטלואים ואת כל העזים הנקודות והטלואת כל אשר לבן בו וכל חום בכשבים ויתן ביד בניו
וישם דרך שלשת ימים בינם ובין יעקב ויעקב רעה את צאן לבן הנותרת ויאמר מלאך אלהים אל יעקב בחלום ויאמר יעקב ויאמר הנני ויאמר שא נא עיניך וראה את כל העתודים העלים על הצאן עקודים נקודים וברודים כי ראיתי את כל אשר לבן עשה לך אנכי האל בית אל אשר משחת שם מצבה ואשר נדרת לי שם נדר ועתה קום צא מן הארץ הזאת ושוב אל ארץ אביך ואטיב עמך
ויקח לו יעקב מקל לבנה לח ולוז וערמון ויפצל בהם פצלות לבנות מחשף הלבן אשר על המקלות
ויצג את המקלות אשר פצל ברחטים בהשקות המים אשר תבאנה הצאן לשתות לנכח הצאן ויחמנה בבאנה לשתות
ויחמנה הצאן על המקלות ותלדנה הצאן עקודים נקודים וטלאים
והכשבים הפריד יעקב ויתן פני הצאן איל עקוד וכל חום בצאן לבן וישת לו עדרים לבדו ולא שתם על צאן לבן
ויהי בכל יחם הצאן המקשרות ישים יעקב את המקלות לעיני הצאן ברחטים ליחמנה במקלות
ובהעטיף הצאן לא ישים והיו העטופים ללבן והקשורים ליעקב
ויפרץ האיש מאד מאד ויהי לו צאן רבות ושפחות עבדים וגמלים וחמרים
וישמע את דברי בני לבן לאמר לקח יעקב את כל אשר לאבינו ומאשר לאבינו עשה את כל הכבוד הזה
וירא יעקב את פני לבן והנה אינם עמו כתמול שלשום
ויאמר יהוה אל יעקב שוב אל ארץ אבתיך ואל מולדתך ואהיה עמך
וישלח יעקב ויקרא לרחל וללאה השדה אל צאנו
ויאמר להן ראה אנכי את פני אביכן כי אינם אלי כתמול שלשום ואלהי אבי היה עמדי
ואתין ידעתן כי בכל כחי עבדתי את אביכן
ואביכן התל בי ויחלף את משכרתי עשרת מנים ולא נתנו יהוה להריע עמדי
אם כה יאמר נקודים יהיה שכרך וילדו כל הצאן נקודים ואם כה יאמר עקודים יהיה שכרך וילדו כל הצאן עקודים
ויצל יהוה את מקנה אביכן ויתן לי
ויהי בעת יחם הצאן ואשא עיני ואראה בחלום והנה העתודים העלים על הצאן עקודים נקודים וברודים
ויאמר אלי מלאך האלהים בחלום יעקב ואמר הנני
ויאמר שא נא עיניך וראה את כל העתודים העלים על הצאן עקודים נקודים וברודים כי ראיתי את כל אשר לבן עשה לך
אנכי האל בית אל אשר משחת שם מצבה ואשר נדרת לי שם נדר ועתה קום צא מן הארץ הזאת ושוב אל ארץ מולדתך
ותען רחל ולאה ותאמרנה לו העוד לנו חלק ונחלה בבית אבינו
הלוא כנכריות נחשבנו לו כי מכרנו ויאכל גם אכל את כספנו
כי כל העשר אשר הציל יהוה מאבינו לנו הוא ולבנינו ועתה כל אשר אמר אליך אלהים עשה
ויקם יעקב וישא את נשיו ואת בניו על הגמלים
וינהג את כל מקנהו ואת כל רכושו אשר רכש מקנה קנינו אשר רכש בפדן ארם לבוא אל יצחק אביו ארצה כנען
ולבן הלך לגוז את צאנו ותגנב רחל את התרפים אשר לאביה
ויגנב יעקב את לב לבן הארמי עד בלתי הגיד לו כי ברח הוא
ויברח הוא וכל אשר לו ויקם ויעבר את הנהר וישם את פניו הר הגלעד
ויגד ללבן ביום השלישי כי ברח יעקב
ויקח את אחיו עמו וירדף אחריו דרך שבעת ימים וידבק אתו בהר הגלעד
ויבא אלהים אל לבן הארמי בחלום הלילה ויאמר לו השמר לך פן תדבר עם יעקב מטוב עד רע
וישג לבן את יעקב ויעקב תקע את אהלו בהר ולבן תקע את אחיו בהר הגלעד
ויאמר לבן ליעקב מה עשית ותגנב את לבבי ותנהג את בנותי כשביות חרב
למה נחבת לברח ותגנב אתי ולא הגדת לי ואשלחך בשמחה בשרים בתף ובכנר
ולא נטשתני לנשק לבני ולבנותי עתה הסכלת עשות
יש לאל ידי לעשות עמך רע ואלהי אביך אמש אמר אלי לאמר השמר לך מדבר עם יעקב מטוב עד רע
ועתה הלך הלכת כי נכסף נכספת לבית אביך למה גנבת את אלהי
ויען יעקב ויאמר ללבן כי יראתי כי אמרתי פן תגזל את בנותך מעמי
עם אשר תמצא את אלהיך לא יחיה נגד אחינו הכר לך מה עמדי וקח לך ולא ידע יעקב כי רחל גנבתם
ויבא לבן ויחפש באהל יעקב ובאהל לאה ובאהל שתי השפחות ולא מצא ויצא מאהל לאה ויבא באהל רחל
ורחל לקחה את התרפים ותשימם בכר הגמל ותשב עליהם וימשש לבן את כל האהל ולא מצא
ותאמר אל אביה אל יחר בעיני אדני כי לא אוכל לקום מפניך כי דרך הנשים לי ויחפש ולא מצא את התרפים
ויחר ליעקב וירב בלבן ויען יעקב ויאמר ללבן מה פשעי ומה חטאתי כי דלקת אחרי
וכי מששת את כל כלי מה מצאת מכל כלי ביתך שים כה נגד אחי ואחיך ויוכיחו בין שנינו
זה עשרים שנה אנכי עמך רחליך ועזיך לא שכלו אילי צאנך לא אכלתי
טרפה לא הבאתי אליך אנכי אחטנה מידי גנובת יום וגנובת לילה
הייתי ביום אכלני חרף וקרח בלילה ותדד שנתי מעיני
זה לי עשרים שנה בביתך עבדתיך ארבע עשרה שנה בשתי בנותך ושש שנים בצאנך ותחלף את משכרתי עשרת מנים
לו לא אלהי אבי אלהי אברהם ופחד יצחק היה לי כי עתה ריקם שלחתני את עניי ואת יגע כפי ראה אלהים והוכיח אמש
ויען לבן ויאמר אל יעקב הבנות בנותי והבנים בני והצאן צאני וכל אשר אתה ראה לי הוא ולבנותי מה אעשה לאלה היום או לבניהם אשר ילדו
ועתה לכה נכרתה ברית אני ואתה והיה לעד ביני ובינך
ויקח יעקב אבן וירמה מצבה
ויאמר יעקב לאחיו לקטו אבנים ויקחו אבנים ויעשו גל ויאכלו שם על הגל
ויקרא לו לבן יגר שהדותה ויעקב קרא לו גל עד
ויאמר לבן הגל הזה עד ביני ובינך היום על כן קרא שמו גל עד
והמצבה אשר אמר יצף יהוה ביני ובינך כי נסתר איש מרעהו
אם תענה את בנותי ואם תקח נשים על בנותי אין איש עמנו ראה אלהים עד ביני ובינך
ויאמר לבן ליעקב הנה הגל הזה והנה המצבה אשר יראת ביני ובינך
עד הגל הזה ועדה המצבה אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה
אלהי אברהם ואלהי נחור ישפט ביננו אלהי אברהם וישבע יעקב בפחד אביו יצחק
ויזבח יעקב זבח בהר ויקרא לאחיו לאכל לחם ויאכלו לחם וילינו בהר
וישכם לבן בבקר וינשק לבניו ולבנתיו ויברך אתם וילך וישב לבן למקומו
ויעקב הלך לדרכו ויפגעו בו מלאכי אלהים
ויאמר יעקב כאשר ראם מחנה אלהים זה ויקרא שם המקום ההוא מחנים
וישלח יעקב מלאכים לפניו אל עשו אחיו ארץ שעיר שדה אדום
ויצו אתם לאמר כה תאמרון לאדני לעשו כה אמר עבדך יעקב עם לבן גרתי ואחר עד עתה
ויהי לי שור וחמור וצאן ועבד ושפחה ואשלחה להגיד לאדני למצא חן בעיניך
וישבו המלאכים אל יעקב לאמר באנו אל אחיך אל עשו וגם הלך לקראתך וארבע מאות איש עמו
ויירא יעקב מאד ויצר לו ויחץ את העם אשר אתו ואת הצאן ואת הבקר והגמלים לשני מחנות
ויאמר אם יבוא עשו אל המחנה האחד והכהו והיה המחנה הנשאר לפלטה
ויאמר יעקב אלהי אבי אברהם ואלהי אבי יצחק יהוה אמר אלי שוב אל ארצך ואל מולדתך ואטיב עמך
קטנתי מכל החסדים ומכל האמת אשר עשית את עבדך כי במקלי עברתי את הירדן הזה ועתה הייתי לשני מחנות
הצלני נא מיד אחי מיד עשו כי ירא אנכי אתו פן יבוא והכני האם על הבנים
ואתה אמרת הטיב אטיב עמך ושמתי את זרעך כחול הים אשר לא יספר מרב
וילן שם בלילה ההוא ויקח מן הבא בידו מנחה לעשו אחיו
עזים מאתים ותישים עשרים רחלים מאתים ואילים עשרים
גמלים מינקות ובניהם שלשים פרות ארבעים ופרים עשרה אתנות עשרים ועירים עשרה
ויתן ביד עבדיו עדר עדר לבדו ויאמר אל עבדיו עברו לפני ורוח תשימו בין עדר ובין עדר
ויצו את הראישון לאמר כי יפגשך עשו אחי ושאלך לאמר למי אתה ואנה תלך ולמי אלה לפניך
ואמרת לעבדך ליעקב מנחה היא שלוחה לאדני לעשו והנה גם הוא אחרינו
ויצו גם את השני וגם את השלישי וגם את כל ההלכים אחרי העדרים לאמר כדבר הזה תדברון אל עשו במצאכם אתו
ואמרתם גם הנה עבדך יעקב בא אחרינו כי אמר אכפרה פניו במנחה ההלכת לפני ואחרי כן אראה פניו אולי ישא פני
ותעבר המנחה על פניו והוא לן בלילה ההוא במחנה
ויקם בלילה ההוא ויקח את שתי נשיו ואת שתי שפחתיו ואת אחד עשר ילידיו ויעבר את מעבר היבק
ויקחם ויעברם את הנחל ויעבר את כל אשר לו
ויותר יעקב לבדו ויאבק איש עמו עד עלות השחר
וירא כי לא יכל לו ויגע בכף ירכו ותקע כף ירך יעקב בהאבקו עמו
ויאמר שלחני כי עלה השחר ויאמר לא אשלחך כי אם ברכתני
ויאמר אליו מה שמך ויאמר יעקב
ויאמר לא יעקב יאמר עוד שמך כי אם ישראל כי שרית עם אלהים ועם אנשים ותוכל
וישאל יעקב ויאמר הגידה נא שמך ויאמר למה זה תשאל לשמי ויברך אתו שם
ויקרא יעקב שם המקום פנואל כי ראיתי אלהים פנים אל פנים ותנצל נפשי
ויזרח לו השמש כאשר עבר את פנואל והוא צלוע על ירכו
על כן לא יאכלו בני ישראל את גיד הנשא אשר על כף הירך עד היום הזה כי נגע בכף ירך יעקב בגיד הנשא
וישא יעקב עיניו וירא והנה עשו בא ועמו ארבע מאות איש ויחץ את הילדים על לאה ועל רחל ועל שתי השפחות
וישם את השפחות ואת ילדיהן ראישונה ואת לאה וילדיה אחרנים ואת רחל ואת יוסף אחרנים
והוא עבר לפניהם וישתחוי ארצה שבע פעמים עד גשתו עד אחיו
וירץ עשו לקראתו ויחבקהו ויפל על צוארו וישקהו ויבכו
וישא עיניו וירא את הנשים ואת הילדים ויאמר מי אלה לך ויאמר הילדים אשר חנן אלהים את עבדך
ותגשנה השפחות הנה וילדיהן ותשתחוינה
ותגש גם לאה וילדיה וישתחוו ואחר נגש יוסף ורחל וישתחוו
ויאמר מי לך כל המחנה הזה אשר פגשתי ויאמר למצא חן בעיני אדני
ויאמר עשו יש לי רב אחי ויהי לך אשר לך
ויאמר יעקב אל נא אם נא מצאתי חן בעיניך ולקחת מנחתי מידי כי על כן ראיתי פניך כראות פני אלהים ותרצני
קח נא את ברכתי אשר הבאתי לך כי חנני אלהים וכי יש לי כל ויפצר בו ויקח
ויאמר נסעה ונלכה ואלכה לנגדך
ויאמר אליו אדני ידע כי הילדים רכים והצאן והבקר אעלת עלי ודפקתים יום אחד ומתו כל הצאן
יעבר נא אדני לפני עבדו ואני אתנהלה לאטי לרגל המלאכה אשר לפני ולרגל הילדים עד אשר אבוא אל אדני שעירה
ויאמר עשו אציגה נא עמך מן העם אשר אתי ויאמר למה זה אמצא חן בעיני אדני
וישב ביום ההוא עשו לדרכו שעירה
ויעקב נסע סכותה ויבן לו בית ולמקנהו עשה סכות על כן קרא שם המקום סכות
ויבא יעקב שלום עיר שכם אשר בארץ כנען בבאו מפדן ארם ויחן את פני העיר
ויקן את חלקת השדה אשר נטה שם אהלו מיד בני חמור אבי שכם במאה קשיטה
ויצב שם מזבח ויקרא לו אל אלהי ישראל
ותצא דינה בת לאה אשר ילדה ליעקב להראות בבנות הארץ
וירא אתה שכם בן חמור החוי נשיא הארץ ויקח אתה וישכב אתה ויענה
ותדבק נפשו בדינה בת יעקב ויאהב את הנערה וידבר אל לב הנערה
ויאמר שכם אל אביו לאמר קח לי את הילדה הזאת לאשה
ויעקב שמע כי טמא את דינה בתו ובניו היו את מקנהו בשדה וחריש יעקב עד באם
ויצא חמור אבי שכם אל יעקב לדבר אתו
ובני יעקב באו מן השדה כשמעם ויתעצבו האנשים ויחר להם מאד כי נבלה עשה בישראל לשכב את בת יעקב וכן לא יעשה
וידבר חמור אתם לאמר שכם בני חשקה נפשו בבתכם תנו נא אתה לו לאשה
והתחתנו אתנו בנתיכם תתנו לנו ואת בנתינו תקחו לכם
ואתנו תשבו והארץ תהיה לפניכם שבו סחרו ואחזו בה
ויאמר שכם אל אביה ואל אחיה אמצא חן בעיניכם ואשר תאמרו אלי אתן
הרבו עלי מהר מאד ומתנה ואתן כאשר תאמרו אלי ותנו לי את הנערה לאשה
ויענו בני יעקב את שכם ואת חמור אביו במרמה וידברו אשר טמאו את דינה אחותם
ויאמרו אליהם לא נוכל לעשות את הדבר הזה לתת את אחותנו לאיש אשר לו ערלה כי חרפה היא לנו
אך בזאת נאות לכם אם תהיו כמונו להמול לכם כל זכר
ונתנו את בנתינו לכם ואת בנתיכם נקח לנו וישבנו אתכם והיינו כעם אחד
ואם לא תשמעו אלינו להמול ולקחנו את בתנו והלכנו
וייטבו דבריהם בעיני חמור ובעיני שכם בנו
ולא אחר הנער לעשות הדבר כי חפץ בבת יעקב והוא נכבד מכל בית אביו
ויבא חמור ושכם בנו אל שער עירם וידברו אל אנשי עירם לאמר
האנשים האלה שלמים הם אתנו ישבו בארץ ויסחרו אתה והארץ הנה רחבות ידים לפניהם את בנותם נקח לנו לנשים ואת בנתינו נתן להם
אך בזאת יאותו לנו האנשים לשבת אתנו להיות לעם אחד בהמול לנו כל זכר כאשר הם נמלים
מקניהם וקנינם וכל בהמתם הלוא לנו הם אך נאות להם וישבו אתנו
וישמעו אל חמור ואל שכם בנו כל יצאי שער עירו וימלו כל זכר כל יצאי שער עירו
ויהי ביום השלישי בהיותם כאבים ויקחו שני בני יעקב שמעון ולוי אחי דינה איש חרבו ויבאו על העיר בטח ויהרגו כל זכר
ואת חמור ואת שכם בנו הרגו לפי חרב ויקחו את דינה מבית שכם ויצאו
ובני יעקב באו על החללים ויבזו העיר אשר טמאו אחותם
את צאנם ואת בקרם ואת חמריהם ואת אשר בעיר ואת אשר בשדה לקחו
ואת כל חילם ואת טפם ואת נשיהם שבו ויבזו את כל אשר בבית
ויאמר יעקב אל שמעון ואל לוי עכרתם אתי להבאשני ביושב הארץ בכנעני ובפרזי ואני מתי מספר ונאספו עלי והכוני ונשמדתי אני וביתי
ויאמרו הך זונה יעשו את אחותנו
ויאמר אלהים אל יעקב קום עלה בית אל ושב שם ועשה שם מזבח לאל הנראה אליך בברחך מפני עשו אחיך
ויאמר יעקב אל ביתו ואל כל אשר עמו הסירו את אלהי הנכר אשר בתוככם והטהרו והחליפו שמלתיכם
ונקומה ונעלה בית אל ואעשה שם מזבח לאל הענה אתי ביום צרתי ויהי עמדי בדרך אשר הלכתי
ויתנו אל יעקב את כל אלהי הנכר אשר בידם ואת הנזמים אשר באזניהם ויטמן אתם יעקב תחת האילה אשר עם שכם
ויסעו ויהי חתת אלהים על הערים אשר סביבתיהם ולא רדפו אחרי בני יעקב
ויבא יעקב לוזה אשר בארץ כנען הוא בית אל הוא וכל העם אשר עמו
ויבן שם מזבח ויקרא למקום אל בית אל כי שם נגלה אליו האלהים בברחו מפני אחיו
ותמת דבורה מינקת רבקה ותקבר מתחת לבית אל תחת האלון ויקרא שמו אלון בכית
וירא אלהים אל יעקב עוד בבאו מפדן ארם ויברך אתו אלהים
ויאמר לו אלהים שמך יעקב לא יקרא עוד שמך יעקב כי אם ישראל יהיה שמך ויקרא את שמו ישראל
ויאמר לו אלהים אני אל שדי פרה ורבה גוי וקהל גוים יהיה ממך ומלכים מחלציך יצאו
ואת הארץ אשר נתתי לאברהם וליצחק לך אתננה ולזרעך אחריך אתן את הארץ
ויעל מעליו אלהים במקום אשר דבר אתו
ויצב יעקב מצבה במקום אשר דבר אתו מצבת אבן ויסך עליה נסך ויצק עליה שמן
ויקרא יעקב את שם המקום אשר דבר אתו שם אלהים בית אל
ויסעו מבית אל ויהי עוד כברת הארץ לבוא אפרתה ותלד רחל ותקש בלדתה
ויהי בהקשותה בלדתה ותאמר לה המילדת אל תיראי כי גם זה ליך בן
ויהי בצאת נפשה כי מתה ותקרא את שמו בן אוני ואביו קרא לו בנימים
ותמת רחל ותקבר בדרך אפרתה היא בית לחם
ויצב יעקב מצבה על קברתה היא מצבת קברת רחל עד היום
ויסע ישראל ויט אהלו מהלאה למגדל עדר
ויהי בשכן ישראל בארץ ההיא וילך ראובן וישכב את בלהה פילגש אביו וישמע ישראל ויהיו בני יעקב שנים עשר
בני לאה בכור יעקב ראובן ושמעון ולוי ויהודה ויששכר וזבולן
ובני רחל יוסף ובנימים
ובני בלהה שפחת רחל דן ונפתלי
ובני זלפה שפחת לאה גד ואשר אלה בני יעקב אשר ילדו לו בפדן ארם
ויבא יעקב אל יצחק אביו ממרא קרית הארבע היא חברון אשר גר שם אברהם ויצחק
ויהיו ימי יצחק מאת שנה ושמנים שנה
ויגוע יצחק וימת ויאסף אל עמו זקן ושבע ימים ויקברו אתו עשו ויעקב בניו
ואלה תולדת עשו הוא אדום
עשו לקח את נשיו מבנות כנען את עדה בת אילון החתי ואת אהליבמה בת ענה בן צבעון החוי
ואת מחלת בת ישמעאל אחות נבאות
ותלד עדה לעשו את אליפז ומחלת ילדה את רעואל
ואהליבמה ילדה את יעוש ואת יעלם ואת קרח אלה בני עשו אשר ילדו לו בארץ כנען
ויקח עשו את נשיו ואת בניו ואת בנתיו ואת כל נפשות ביתו ואת מקנהו ואת כל בהמתו ואת כל קנינו אשר רכש בארץ כנען וילך מארץ כנען מפני יעקב אחיו
כי היה רכושם רב משבת יחדו ולא יכלה ארץ מגריהם לשאת אתם מפני מקניהם
וישב עשו בהר שעיר עשו הוא אדום
ואלה תולדת עשו אבי אדום בהר שעיר
ואלה שמות בני עשו אליפז בן עדה אשת עשו רעואל בן מחלת אשת עשו
ויהיו בני אליפז תימן ואמר וצפו וגעתם וקנז
ותמנע היתה פילגש לאליפז בן עשו ותלד לאליפז את עמלק אלה בני עדה אשת עשו
ואלה בני רעואל נחת וזרח שמח ומזה אלה היו בני מחלת אשת עשו
ואלה היו בני אהליבמה בת ענה בן צבעון אשת עשו ותלד לעשו את יעוש ואת יעלם ואת קרח
אלה אלופי בני עשו בני אליפז בכור עשו אלוף תימן אלוף אמר אלוף צפו אלוף קנז
אלוף געתם אלוף עמלק אלה אלופי אליפז בארץ אדום אלה בני עדה
ואלה בני רעואל בן עשו אלוף נחת אלוף זרח אלוף שמח אלוף מזה אלה אלופי רעואל בארץ אדום אלה בני מחלת אשת עשו
ואלה בני אהליבמה אשת עשו אלוף יעוש אלוף יעלם אלוף קרח אלה אלופי אהליבמה בת ענה אשת עשו
אלה בני עשו ואלה אלופיהם עשו הוא אדום
ואלה בני שעיר החרי ישבי הארץ לוטן ושובל וצבעון וענה
ודישון ואצר ודישן אלה אלופי החרי בני שעיר בארץ אדום
ויהיו בני לוטן חרי ואימם ואחות לוטן תמנע
ואלה בני שובל עלון ומנחת ועיבל שפו ואונם
ואלה בני צבעון איה וענה הוא ענה אשר מצא את האימים במדבר ברעתו את החמרים לצבעון אביו
ואלה בני ענה דישון ואהליבמה בת ענה
ואלה בני דישון חמדן ואשבן יתרן וכרן
ואלה בני אצר בלהן וזוען ועקן
ואלה בני דישן עוץ ואדן
אלה אלופי החרי אלוף לוטן אלוף שובל אלוף צבעון אלוף ענה
אלוף דישון אלוף אצר אלוף דישן אלה אלופי החרי לאלופיהם בארץ שעיר
ואלה המלכים אשר מלכו בארץ אדום לפני מלך מלך לבני ישראל
וימלך באדום בלע בן בעור ושם עירו דנהבה
וימת בלע וימלך תחתיו יובב בן זרח מבצרה
וימת יובב וימלך תחתיו חשם מארץ התימני
וימת חשם וימלך תחתיו הדד בן בדד המכה את המדיני בשדה מואב ושם עירו עוית
וימת הדד וימלך תחתיו שמלה ממשרקה
וימת שמלה וימלך תחתיו שאול מרחבות הנהר
וימת שאול וימלך תחתיו בעל חנן בן עכבור
וימת בעל חנן וימלך תחתיו הדד ושם עירו פעו ושם אשתו מהטבאל בת מטרד בת מי זהב
ואלה שמות אלופי עשו למשפחותם למקומותם בשמותם אלוף תמנע אלוף עלוה אלוף יתת
אלוף אהליבמה אלוף אלה אלוף פינן
אלוף קנז אלוף תימן אלוף מבצר
אלוף מגדאל אלוף עירם אלה אלופי אדום למשפחותם בארץ אחזתם הוא עשו אבי אדום
וישב יעקב בארץ מגרי אביו בארץ כנען
אלה תולדת יעקב יוסף בן שבע עשרה שנה היה רעה את אחיו בצאן והוא נער את בני בלהה ואת בני זלפה נשי אביו ויבא יוסף את דבתם רעה אל אביהם
וישראל אהב את יוסף מכל בניו כי בן זקנים הוא לו ויעש לו כיתנת פסים
ויראו אחיו כי אתו אהב אביהם מכל בניו וישנאו אתו ולא יכלו דבריו לשלום
ויחלם יוסף חלום ויגד לאחיו ויוסיפו עוד שנא אתו
ויאמר אליהם שמעו נא החלום הזה אשר חלמתי
והנה אנחנו מאלמים אלמים בתוך השדה והנה קמה אלמתי וגם נצבה והנה תסבנה אלמתיכם ותשתחוינה לאלמתי
ויאמרו לו אחיו המלוך תמלך עלינו אם משל תמשל בנו ויוסיפו עוד שנא אתו על חלמיו ועל דבריו
ויחלם עוד חלום אחר ויספר אתו לאחיו ויאמר הנה חלמתי חלום עוד והנה השמש והירח ואחד עשר כוכבים משתחוים לי
ויספר לאביו ולאחיו ויגער בו אביו ויאמר לו מה החלום הזה אשר חלמת הבא נבוא אני ואמך ואחיך להשתחות לך ארצה
ויקנאו בו אחיו ואביו שמר את הדבר
וילכו אחיו לרעות את צאן אביהם בשכם
ויאמר ישראל אל יוסף הלוא אחיך רעים בשכם לך ואשלחך אליהם ויאמר לו הנני
ויאמר לו לך נא וראה את שלום אחיך ואת שלום הצאן והשבני דבר וישלחהו מעמק חברון ויבא שכמה
וימצאהו האיש והנה תעה בשדה וישאלהו האיש לאמר מה תבקש
ויאמר את אחי אני מבקש הגידה נא לי איפה הם רעים
ויאמר האיש נסעו מזה כי שמעתים אמרים נלכה דותינה וילך יוסף אחרי אחיו וימצאם בדותין
ויראו אתו מרחק בטרם יקרב אליהם ויתנכלו אתו להמיתו
ויאמרו איש אל אחיו הנה בעל החלמות הלז בא
ועתה לכו ונהרגהו ונשליכהו באחד הבורות ואמרנו חיה רעה אכלתו ונראה מה יהיה חלמתיו
וישמע ראובן ויצלו מידם ויאמר לא נכנו נפש
ויאמר אליהם ראובן אל תשפכו דם השליכו אתו אל הבור הזה אשר במדבר ויד אל תשלחו בו למען הציל אתו מידם להשיבו אל אביו
ויהי כאשר בא יוסף אל אחיו ויפשטו את יוסף את כיתנתו את כיתנת הפסים אשר עליו
ויקחו וישלכו אתו הבור והבור ריק אין בו מים
וישבו לאכל לחם וישאו עיניהם ויראו והנה ארחת ישמעאלים באה מגלעד וגמליהם נשאים נכאת וצרי ולוט הלכים להוריד מצרימה
ויאמר יהודה אל אחיו מה בצע כי נהרג את אחינו וכסינו את דמו
לכו נמכרנו לישמעאלים וידנו אל תהיה בו כי אחינו ובשרנו הוא וישמעו אחיו
ויעברו אנשים מדינים סחרים וימשכו ויעלו את יוסף מן הבור וימכרו את יוסף לישמעאלים בעשרים כסף ויביאו את יוסף מצרימה
וישב ראובן אל הבור והנה אין יוסף בבור ויקרע את בגדיו
וישב אל אחיו ויאמר הילד איננו ואני הנה אני בא
ויקחו את כיתנת יוסף וישחטו שעיר עזים ויטבלו את הכיתנת בדם
וישלחו את כיתנת הפסים ויביאו אל אביהם ויאמרו זאת מצאנו הכר נא הכיתנת בנך היא אם לא
ויכרה ויאמר כיתנת בני היא חיה רעה אכלתו טרף טרף יוסף
ויקרע יעקב שמלתיו וישם שק במתניו ויתאבל על בנו ימים רבים
ויקמו כל בניו וכל בנתיו לנחמו וימאן להתנחם ויאמר כי ארד על בני אבל שאלה ויבך אתו אביו
והמדינים מכרו את יוסף מצרימה לפוטיפר סריס פרעה שר הטבחים
ויהי בעת ההיא וירד יהודה מאת אחיו ויט עד איש עדלמי ושמו חירה
וירא שם יהודה בת איש כנעני ושמו שוע ויקחה ויבא אליה
ותהר ותלד בן ותקרא את שמו ער
ותהר עוד ותלד בן ותקרא את שמו אונן
ותסף עוד ותלד בן ותקרא את שמו שלה ויהי בכזבה בלדתה אתו
ויקח יהודה אשה לער בכורו ושמה תמר
ויהי ער בכור יהודה רע בעיני יהוה וימתהו יהוה
ויאמר יהודה לאונן בא אל אשת אחיך ויבם אתה והקם זרע לאחיך
וידע אונן כי לא לו יהיה הזרע והיה אם בא אל אשת אחיו ושחת ארצה לבלתי נתן זרע לאחיו
וירע בעיני יהוה את אשר עשה וימת גם אתו
ויאמר יהודה לתמר כלתו שבי אלמנה בית אביך עד יגדל שלה בני כי אמר פן ימות גם הוא כאחיו ותלך תמר ותשב בית אביה
וירבו הימים ותמת בת שוע אשת יהודה וינחם יהודה ויעל אל גזזי צאנו הוא וחירה רעהו העדלמי תמנתה
ויגד לתמר כלתו לאמר הנה חמיך עלה תמנתה לגוז צאנו
ותסר בגדי אלמנותה מעליה ותתכס בצעיף ותתעלף ותשב בפתע עינים אשר על דרך תמנתה כי ראתה כי גדל שלה והיא לא נתנה לו לאשה
ויראה יהודה ויחשבה לזונה כי כסתה פניה
ויט אליה אל הדרך ויאמר הבא נא אבוא אליך כי לא ידע כי כלתו היא ותאמר מה תתן לי כי תבוא אלי
ויאמר אנכי אשלח גדי עזים מן הצאן ותאמר אם תתן ערבון עד שלחך
ויאמר מה הערבון אשר אתן ליך ותאמר חתימך ופתילך ומטך אשר בידך ויתן לה ויבא אליה ותהר לו
ותקם ותלך ותסר צעיפה מעליה ותלבש בגדי אלמנותה
וישלח יהודה את גדי העזים ביד רעהו העדלמי לקחת הערבון מיד האשה ולא מצאה
וישאל את אנשי המקום לאמר איה הקדשה ההיא בעינים על הדרך ויאמרו לא היתה בזה קדשה
וישב אל יהודה ויאמר לא מצאתיה וגם אנשי המקום אמרו לא היתה בזה קדשה
ויאמר יהודה תקח לה פן נהיה לבוז הנה שלחתי את הגדי הזה ואתה לא מצאתה
ויהי כמשלשת חדשים ויגד ליהודה לאמר זנתה תמר כלתך וגם הנה הרה לזנים ויאמר יהודה הוציאה ותשרף
היא מוצאת והיא שלחה אל חמיה לאמר לאיש אשר אלה לו אנכי הרה ותאמר הכר נא למי החתים והפתיל והמטה האלה
ויכר יהודה ויאמר צדקה ממני כי על כן לא נתתיה לשלה בני ולא יסף עוד לדעתה
ויהי בעת לדתה והנה תאמים בבטנה
ויהי בלדתה ויתן יד ותקח המילדת ותקשר על ידו שני לאמר זה יצא ראישון
ויהי כמשיב ידו והנה יצא אחיו ותאמר מה פרצת עלינו פרץ ותקרא את שמו פרץ
ואחרי כן יצא אחיו אשר על ידו השני ותקרא שמו זרח
ויוסף הורד מצרימה ויקנהו פוטיפר סריס פרעה שר הטבחים איש מצרי מיד הישמעאלים אשר הורידהו שמה
ויהי יהוה את יוסף ויהי איש מצליח ויהי בית אדניו המצרי
וירא אדניו כי יהוה אתו וכל אשר הוא עשה יהוה מצליח בידו
וימצא יוסף חן בעיני אדניו וישרת אתו ויפקדהו על ביתו וכל אשר יש לו נתן בידו
ויהי מאז הפקיד אתו בביתו ועל כל אשר יש לו ויברך יהוה את בית המצרי בגלל יוסף ויהי ברכת יהוה בכל אשר יש לו בבית ובשדה
ויעזב כל אשר לו ביד יוסף ולא ידע אתו מאומה כי אם הלחם אשר הוא אכל ויהי יוסף יפה תאר ויפה מראה
ויהי אחר הדברים האלה ותשא אשת אדניו את עיניה אל יוסף ותאמר שכבה עמי
וימאן ויאמר אל אשת אדניו הן אדני לא ידע אתי מאומה בביתו וכל אשר יש לו נתן בידי
איננו גדול בבית הזה ממני ולא חשך ממני מאומה כי אם אתיך באשר אתי אשתו ואיך אעשה הרעה הגדלה הזאת וחטאתי לאלהים
ויהי כדברה אל יוסף יום ויום ולא שמע אליה לשכב אצלה להיות עמה
ויהי כיום הזה ויבא יוסף הביתה לעשות מלאכתו בבית ואין איש מאנשי הבית שם בבית
ותתפשהו בבגדיו לאמר שכבה עמי ויעזב בגדיו בידה וינס ויצא החוצה
ויהי כראותה כי עזב בגדיו בידה וינס ויצא החוצה
ותקרא לאנשי ביתה ותאמר להם לאמר ראו הביא לנו איש עברי לצחק בנו בא אלי לשכב עמי ואקרא בקול גדול
ויהי כשמעו כי הרמי קולי ואקרא ויעזב בגדיו בידי וינס ויצא החוצה
ותנח בגדיו אצלה עד בא אדניו אל ביתו
ותדבר אליו כדברים האלה לאמר בא אלי העבד העברי אשר הבאת לנו לצחק בי
ויהי כהרמי קולי ואקרא ויעזב בגדיו אצלי וינס החוצה
ויהי כשמע אדניו את דברי אשתו אשר דברה אליו לאמר כדברים האלה עשה לי עבדך ויחר אפו
ויקח אדני יוסף אתו ויתנהו אל בית הסחר מקום אשר אסורי המלך אסורים ויהי שם בבית הסחר
ויהי יהוה את יוסף ויט אליו חסד ויתן חנו בעיני שר בית הסחר
ויתן שר בית הסחר ביד יוסף את כל האסורים אשר בבית הסחר ואת כל אשר עשים שם הוא היה עשה
אין שר בית הסחר ראה את כל מאומה בידו באשר יהוה אתו וכל אשר הוא עשה יהוה מצליח
ויהי אחר הדברים האלה חטאו משקה מלך מצרים והאפה לאדניהם למלך מצרים
ויקצף פרעה על שני סריסיו על שר המשקים ועל שר האפים
ויתן אתם במשמר בית שר הטבחים אל בית הסחר מקום אשר יוסף אסור שם
ויפקד שר הטבחים את יוסף אתם וישרת אתם ויהיו ימים במשמר
ויחלמו חלום שניהם איש חלמו בלילה אחד איש כפתרון חלמו המשקה והאפה אשר למלך מצרים אשר אסורים בבית הסחר
ויבא אליהם יוסף בבקר וירא אתם והנם זעפים
וישאל את סריסי פרעה אשר אתו במשמר בית אדניו לאמר מדוע פניכם רעים היום
ויאמרו אליו חלום חלמנו ופתר אין אתו ויאמר אליהם יוסף הלוא לאלהים פתרנים ספרו נא לי
ויספר שר המשקים את חלמו ליוסף ויאמר לו בחלמי והנה גפן לפני
ובגפן שלשה שרוגים והיא כאפרחת עלתה נצה הבשילו אשכלתיה ענבים
וכוס פרעה בידי ואקח את הענבים ואשחט אתם על כוס פרעה ואתן את הכוס על כף פרעה
ויאמר לו יוסף זה פתרנו שלשת השרוגים שלשת ימים הם
בעוד שלשת ימים ישא פרעה את ראשך והשיבך על כנך ונתתה כוס פרעה בידו כמשפט הראישון אשר היית משקהו
כי אם זכרתני אתך כאשר ייטב לך ועשית נא עמדי חסד והזכרתני לפרעה והוצאתני מן הבית הזה
כי גנוב נגנבתי מארץ העברים וגם פה לא עשיתי מאומה כי שמו אתי בבור
וירא שר האפים כי טוב פתר ויאמר אל יוסף אף אני בחלמי והנה שלשה סלי חרי על ראשי
ובסל העליון מכל מאכל פרעה מעשה אפה והעוף אכל אתם מעל הסל מעל ראשי
ויען יוסף ויאמר זה פתרנו שלשת הסלים שלשת ימים הם
בעוד שלשת ימים ישא פרעה את ראשך מעליך ותלא אתך על העץ ואכל העוף את בשרך מעליך
ויהי ביום השלישי יום הולדת את פרעה ויעש משתה לכל עבדיו וישא את ראש שר המשקים ואת ראש שר האפים בתוך עבדיו
וישב את שר המשקים על משקהו ויתן את הכוס על כף פרעה
ואת שר האפים תלא כאשר פתר להם יוסף
ולא זכר שר המשקים את יוסף וישכחהו
ויהי מקץ שנתים ימים ופרעה חלם והנה עמד על היאר
והנה מן היאר עלות שבע פרות יפות מראה ובריות בשר ותריענה באחו
והנה שבע פרות אחרות עלות אחריהן מן היאר רעות מראה ורקות בשר ותעמדנה אצל הפרות על שפת היאר
ותאכלנה הפרות רעות המראה ורקות הבשר את שבע הפרות יפות המראה והבריות ויקץ פרעה
ויישן ויחלם שנית והנה שבע שבלים עלות בקנה אחד בריות וטובות
והנה שבע שבלים דקות ושדיפת קדים צמחות אחריהן
ותבלענה השבלים הדקות את שבע השבלים הבריות והמליות ויקץ פרעה והנה חלום
ויהי בבקר ותפעם רוחו וישלח ויקרא את כל חרטמי מצרים ואת כל חכמיה ויספר פרעה להם את חלמיו ואין פתר אתם לפרעה
וידבר שר המשקים אל פרעה לאמר את חטאי אני מזכיר היום
פרעה קצף על עבדיו ויתן אתי במשמר בית שר הטבחים אתי ואת שר האפים
ונחלם חלום בלילה אחד אני והוא איש כפתרון חלמו חלמנו
ושם אתנו נער עברי עבד לשר הטבחים ונספר לו ויפתר לנו את חלמתינו איש כחלמו פתר
ויהי כאשר פתר לנו כן היה אתי השיב על כני ואתו תלא
וישלח פרעה ויקרא את יוסף ויריצהו מן הבור ויגלח ויחלף שמלתיו ויבא אל פרעה
ויאמר פרעה אל יוסף חלום חלמתי ופתר אין אתו ואני שמעתי עליך לאמר התשמע חלום לפתר אתו
ויען יוסף את פרעה לאמר בלעדי אלהים לא יענה את שלום פרעה
וידבר פרעה את יוסף בחלמי והנני עמד על שפת היאר
והנה מן היאר עלות שבע פרות בריות בשר ויפות תאר ותריענה באחו
והנה שבע פרות אחרות עלות אחריהן דלות ורעות תאר מאד ורקות בשר לא ראיתי כהן בכל ארץ מצרים לרע
ותאכלנה הפרות הרקות והרעות את שבע הפרות הראישונות והבריות
ותבאנה אל קרבהן ולא נודע כי באו אל קרבהן ומראהן רע כאשר בתחלה ואקץ
ואראה בחלמי והנה שבע שבלים עלות בקנה אחד מליות וטובות
והנה שבע שבלים צנמות דקות ושדיפות קדים צמחות אחריהן
ותבלענה השבלים הדקות את שבע השבלים הטובות ואמר אל החרטמים ואין מגיד לי
ויאמר יוסף אל פרעה חלום פרעה אחד הוא את אשר האלהים עשה אגיד לפרעה
שבע הפרות הטובות שבע שנים הנה ושבע השבלים הטובות שבע שנים הנה חלום אחד הוא
ושבע הפרות הרקות והרעות העלות אחריהן שבע שנים הנה ושבע השבלים הדקות ושדיפת הקדים יהיו שבע שני רעב
הוא הדבר אשר דברתי אל פרעה את אשר האלהים עשה הראה את פרעה
הנה שבע שנים באות שבע גדול בכל ארץ מצרים
וקמו שבע שני רעב אחריהן ונשכח כל השבע בארץ מצרים וכלה הרעב את הארץ
ולא יודע השבע בארץ מפני הרעב ההוא ואחרי כן כי כבד הוא מאד
ועלה שנית החלום אל פרעה פעמים כי נכון הדבר מעם האלהים וממהר האלהים לעשותו
ועתה יראה לו פרעה איש נבון וחכום וישתהו על ארץ מצרים
ויעש פרעה ויפקד פקדים על הארץ ויחמש את ארץ מצרים בשבע שני השבע
ויקבץ את כל האכל שבע השנים הטובות הבאות האלה ויצברו בר תחת יד פרעה אכל בערים וישמרו
והיה האכל לפקדון לארץ לשבע שני הרעב אשר תהינה בארץ מצרים ולא תכרת הארץ ברעב
וייטב הדבר בעיני פרעה ובעיני כל עבדיו
ויאמר פרעה אל עבדיו הנמצא כזה איש אשר רוח אלהים בו
ויאמר פרעה אל יוסף אחרי הודיע אלהים אתך את כל זאת אין נבון וחכום כמוך
אתה תהיה על ביתי ועל פיך ישק כל עמי רק הכסא אגדל ממך
ויאמר פרעה אל יוסף ראה נתתי אתך על כל ארץ מצרים
ויסר פרעה את טבעתו מעל ידו ויתן אתה על יד יוסף וילבש אתו בגדי שש וישם רביד זהב על צוארו
וירכב אתו במרכבת המשנה אשר לו ויקרא לפניו אברך ונתן אתו על כל ארץ מצרים
ויאמר פרעה אל יוסף אני פרעה ובלעדיך לא ירים איש את ידו ואת רגלו בכל ארץ מצרים
ויקרא פרעה שם יוסף צפינתי פענה ויתן לו את אסנת בת פוטיפרע כהן אן לאשה ויצא יוסף על ארץ מצרים
ויוסף בן שלשים שנה בעמדו לפני פרעה מלך מצרים ויצא יוסף מלפני פרעה ויעבר בכל ארץ מצרים
ותעש הארץ בשבע שני השבע לקמצים
ויקבץ את כל האכל שבע השנים אשר היה השבע בארץ מצרים ויתן אכל בערים אכל שדה העיר אשר סביבתיה נתן בתוכה
ויצבר יוסף בר כחול הים הרבה מאד עד כי חדל לספר כי אין מספר
וליוסף ילדו שני בנים בטרם תבוא שנת הרעב אשר ילדה לו אסנת בת פוטיפרע כהנאן
ויקרא יוסף שם הבכור מנשה כי נשני אלהים את עמלי ואת כל בית אבי
ואת שם השני קרא אפרים כי הפרני אלהים בארץ עניי
ותכלנה שבע שני השבע אשר היו בארץ מצרים
ותחלנה שבע שני הרעב לבוא כאשר אמר יוסף ויהי הרעב בכל הארצות ובכל ארץ מצרים היה לחם
ותרעב כל ארץ מצרים ויצעק העם אל פרעה ללחם ויאמר פרעה לכל מצרים לכו אל יוסף ואשר יאמר לכם תעשון
והרעב היה על פני כל הארץ ויפתח יוסף את כל אשר בהם בר וישבר למצרים ויחזק הרעב בארץ מצרים
וכל הארצות באו מצרימה לשבר אל יוסף כי חזק הרעב בכל הארץ
וירא יעקב כי יש שבר במצרים ויאמר יעקב אל בניו למה תתיראו
ויאמר הנה שמעתי כי יש שבר במצרים רדו שם ושברו לנו משם ונחיה ולא נמות
וירדו אחי יוסף עשרה לשבר בר ממצרים
ואת בנימים אחי יוסף לא שלח יעקב את אחיו כי אמר פן יקראנו אסון
ויבאו בני ישראל לשבר בתוך הבאים כי היה הרעב בארץ כנען
ויוסף הוא השליט על הארץ והוא המשביר לכל עם הארץ ויבאו אחי יוסף וישתחוו לו אפים ארצה
וירא יוסף את אחיו ויכרם ויתנכר אליהם וידבר אתם קשות ויאמר אליהם מאין באתם ויאמרו מארץ כנען לשבר אכל
ויכר יוסף את אחיו והם לא הכרהו
ויזכר יוסף את החלמות אשר חלם להם ויאמר אליהם מרגלים אתם לראות את ערות הארץ באתם
ויאמרו אליו לא אדני ועבדיך באו לשבר אכל
כלנו בני איש אחד אנחנו כנים אנחנו לא היו עבדיך מרגלים
ויאמר אליהם לא כי ערות הארץ באתם לראות
ויאמרו שנים עשר עבדיך אחים אנחנו בני איש אחד בארץ כנען והנה הקטן את אבינו היום והאחד איננו
ויאמר אליהם יוסף הוא אשר דברתי אליכם לאמר מרגלים אתם
בזאת תבחנו חי פרעה אם תצאו מזה כי אם בבוא אחיכם הקטן הנה
שלחו מכם אחד ויקח את אחיכם ואתם האסרו ויבחנו דבריכם האמת אתכם ואם לא חי פרעה כי מרגלים אתם ויאמרו לא יוכל הנער לעזב את אביו ועזב את אביו ומת
ויאסף אתם אל משמר שלשת ימים
ויאמר אליהם יוסף ביום השלישי זאת עשו וחיו את האלהים אני ירא
אם כנים אתם אחיכם האחד יאסר בבית משמרכם ואתם לכו והביאו את שבר רעבון בתיכם
ואת אחיכם הקטן תביאון אלי ויאמנו דבריכם ולא תמותון ויעשו כן
ויאמרו איש אל אחיו אבל אשמים אנחנו על אחינו אשר ראינו בצרת נפשו בהתחננו אלינו ולא שמענו על כן באה עלינו כל הצרה הזאת
ויען ראובן אתם לאמר הלוא דברתי אליכם לאמר אל תחטאו בילד ולא שמעתים וגם דמו הנה נדרש
והם לא ידעו כי שמע יוסף כי המליץ בינתם
ויסב מעליהם ויבך וישב אליהם וידבר אליהם ויקח מאתם את שמעון ויאסר אתו לעיניהם
ויצו יוסף וימלאו את כליהם בר ולהשיב את כספיהם איש על שקו ולתת להם צדה לדרך ויעש להם כן
וישאו את שברם על חמריהם וילכו משם
ויפתח אחד את שקו לתת מספה לחמרו במלון וירא את כספו והנה הוא בפי אמתחתו
ויאמר אל אחיו הושב כספי וגם הנה הוא באמתחתי ויצא לבם ויחרדו איש על אחיו לאמר מה זאת עשה אלהים לנו
ויבאו אל יעקב אביהם ארצה כנען ויגדו לו את כל הקרות אתם לאמר
דבר האיש אדני הארץ אתנו קשות ויתן אתנו כמרגלים את הארץ
ונאמר אליו כנים אנחנו לא היינו מרגלים
שנים עשר אחים אנחנו בני אבינו והאחד איננו והקטן היום את אבינו בארץ כנען
ויאמר אלינו האיש אדני הארץ בזאת אדע כי כנים אתם אחיכם האחד הניחו אתי ואת רעבון בתיכם קחו ולכו
והביאו את אחיכם הקטן אלי ואדעה כי לא מרגלים אתם כי כנים אתם את אחיכם אתן לכם ואת הארץ תסחרו
ויהיו הם מריקים שקיהם והנה איש צרור כספו בשקו ויראו את צררות כספיהם הם ואביהם וייראו
ויאמר אליהם יעקב אביהם אתי שכלתם יוסף איננו ושמעון איננו ואת בנימים תקחו עלי היו כלנה
ויאמר ראובן אל אביו לאמר את שני בני תמית אם לא אביאנו אליך תנה אתו על ידי ואני אשיבנו אליך
ויאמר לא ירד בני עמכם כי אחיו מת והוא לבדו נשאר וקראהו אסון בדרך אשר תלכו בה והורדתם את שיבתי ביגון שאלה
והרעב כבד בארץ
ויהי כאשר כלו לאכל את השבר אשר הביאו ממצרים ויאמר אליהם אביהם שובו ושברו לנו מעט אכל
ויאמר אליו יהודה לאמר העד העד בנו האיש לאמר לא תראו פני בלתי אחיכם אתכם
אם ישך משלח את אחינו אתנו נרדה ונשברה לך אכל
ואם אינך משלח לא נרד כי האיש אמר אלינו לא תראו פני בלתי אחיכם אתכם
ויאמר ישראל למה הרעתם לי להגיד לאיש העוד לכם אח
ויאמרו שאל שאל האיש לנו ולמולדתנו לאמר העוד אביכם חי היש לכם אח ונגיד לו על פי הדברים האלה היודע נדע כי יאמר הורידו את אחיכם
ויאמר יהודה אל ישראל אביו שלח הנער אתי ונקומה ונלכה ונחיה ולא נמות גם אנחנו גם אתה גם טפנו
אנכי אערבנו מידי תבקשנו אם לא הבאתיו אליך והצגתיו לפניך וחטאתי לך כל הימים
כי לו לא התמהמנו כי עתה שבנו זה פעמים
ויאמר אליהם ישראל אביהם אם כן אפוא זאת עשו קחו מזמרת הארץ בכליכם והורידו לאיש מנחה מעט צרי ומעט דבש נכאת ולוט בטנים ושקידים
וכסף משנה קחו בידכם ואת הכסף המושב בפי אמתחתיכם תשיבו בידיכם אולי משגה היא
ואת אחיכם קחו וקומו ושובו אל האיש
ואל שדי יתן לכם רחמים לפני האיש ושלח לכם את אחיכם האחד ואת בנימים ואני כאשר שכלתי שכלתי
ויקחו האנשים את המנחה הזאת ומשנה כסף לקחו בידם ואת בנימים ויקמו וירדו מצרימה ויעמדו לפני יוסף
וירא יוסף אתם ואת בנימים ויאמר לאשר על ביתו הבא את האנשים הביתה וטבח טבח והכן כי אתי יאכלו האנשים בצהרים
ויעש האיש כאשר אמר יוסף ויבא האיש את האנשים ביתה יוסף
וייראו האנשים כי הובאו ביתה יוסף ויאמרו על דבר הכסף המושב באמתחתינו בתחלה אנחנו מובאים להתגלל עלינו ולהתנפל עלינו לקחת אתנו לעבדים ואת חמרינו
ויגשו אל האיש אשר על בית יוסף וידברו אליו פתח הבית
ויאמרו בי אדני ירד ירדנו בתחלה לשבר אכל
ויהי כי באנו אל המלון ונפתח את אמתחתינו והנה כסף איש בפי אמתחתו כספנו במשקלו ונשיב אתו בידנו
וכסף אחר לקחנו בידנו לשבר אכל לא ידענו מי שם כספנו באמתחתינו
ויאמר שלום לכם אל תיראו אלהיכם ואלהי אבתיכם נתן לכם מטמון באמתחתיכם כספכם בא אלי ויוצא אליהם את שמעון
ויבא האיש את האנשים ביתה יוסף ויתן מים וירחצו רגליהם ויתן מספה לחמריהם
ויכינו את המנחה עד בא יוסף בצהרים כי שמעו כי שם יאכלו לחם
ויבא יוסף הביתה ויביאו לו את המנחה אשר בידם הביתה וישתחוו לו ארצה
וישאל להם לשלום ויאמר השלום אביכם הזקן אשר אמרתם עודנו חי
ויאמרו שלום לעבדך לאבינו עודנו חי ויאמר ברוך האיש ההוא לאלהים ויקדו וישתחוו
וישא עיניו וירא את בנימים אחיו בן אמו ויאמר הזה אחיכם הקטן אשר אמרתם אלי ויאמר אלהים יחנך בני
וימהר יוסף כי נכמרו רחמיו על אחיו ויבקש לבכות ויבא החדרה ויבך שם
וירחץ פניו ויצא ויתאפק ויאמר שימו לחם
וישמו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את העברים לחם כי תועבה היא למצרים
וישבו לפניו הבכור כבכירתו והצעיר כצעירתו ויתמהו האנשים איש על רעהו
וישא משאת מאת פניו אליהם ותרב משאת בנימים ממשאת כלם חמש ידות וישתו וישכרו עמו
ויצו את אשר על ביתו לאמר מלא את אמתחת האנשים אכל כאשר יוכלון שאת ושים כסף איש בפי אמתחתו
ואת גביע גביע הכסף תשים בפי אמתחת הקטן ואת כסף שברו ויעש כדבר יוסף אשר דבר
הבקר אור והאנשים שלחו הם וחמריהם
הם יצאו את העיר לא הרחיקו ויוסף אמר לאשר על ביתו קום רדף אחרי האנשים והשגתם ואמרת אליהם למה שלמתם רעה תחת טובה
הלוא זה אשר ישתה אדני בו והוא נחש ינחש בו הרעתם אשר עשיתם
וישגם וידבר אליהם את הדברים האלה
ויאמרו למה ידבר אדני כדברים האלה חלילה לעבדיך מעשות כדבר הזה
הן הכסף אשר מצאנו בפי אמתחתינו הושבנו אליך מארץ כנען ואיך נגנב מבית אדניך כסף או זהב
אשר ימצא אתו מעבדיך יומת וגם אנחנו נהיה לאדני לעבדים
ויאמר גם עתה כדבריכם כן הוא אשר ימצא אתו יהיה לי עבד ואתם תהיו נקואים
וימהרו ויורידו איש אמתחתו ארצה ויפתחו איש אמתחתו
ויחפש בגדול החל ובקטן כלה וימצא הגביע באמתחת בנימים
ויקרעו שמלותם ויעמסו איש על חמורו וישבו העירה
ויבא יהודה ואחיו ביתה יוסף והוא עודנו שם ויפלו לפניו ארצה
ויאמר להם יוסף מה המעשה הזה אשר עשיתם הלוא ידעתם כי נחש ינחש איש אשר כמוני
ויאמר יהודה מה נאמר לאדני ומה נדבר ומה נצטדק והאלהים מצא את עון עבדיך הננו עבדים לאדני גם אנחנו גם אשר נמצא הגביע בידו
ויאמר חלילה לי מעשות זאת האיש אשר נמצא הגביע בידו הוא יהיה לי עבד ואתם עלו לשלום אל אביכם
ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך כי כמוך כפרעה
אדני שאל את עבדיו לאמר היש לכם אב או אח
ונאמר אל אדני יש לנו אב זקן ויולד זקנים קטן אחיו מת ויותר הוא לבדו לאמו ואביו אהבו
ותאמר אל עבדיך הורידהו אלי ואשימה עיני עליו
ונאמר אל אדני לא יוכל הנער לעזב את אביו ועזב את אביו ומת
ותאמר אל עבדיך אם לא ירד אחיכם הקטן אתכם לא תוסיפון לראות פני
ויהי כי עלינו אל עבדך אבינו ונגיד לו את דברי אדני
ויאמר אבינו שובו ושברו לנו מעט אכל
ונאמר לא נוכל לרדת אם יש אחינו הקטן אתנו וירדנו כי לא נוכל לראות את פני האיש ואחינו הקטן איננו אתנו
ויאמר עבדך אבי אלינו אתם ידעתם כי שנים ילדה לי אשתי
ויצא האחד מאתי ואמר הך טרף טרף ולא ראיתיו עד הנה
ולקחתם גם את זה מעם פני וקראהו אסון והורדתם את שיבתי ברעה שאלה
ועתה כבאי אל עבדך אבי והנער איננו אתי ונפשו קשורה בנפשו
והיה כראותו כי אין הנער אתנו ומת והורידו עבדיך את שיבת עבדך אבינו ביגון שאלה
כי עבדך ערב את הנער מעם אביו לאמר אם לא אביאנו אליך וחטאתי לאבי כל הימים
ועתה ישב נא עבדך תחת הנער עבד לאדני והנער יעלה עם אחיו
כי איך אעלה אל אבי והנער איננו אתי פן אראה ברעה אשר ימצא את אבי
ולא יכל יוסף להתאפק לכל הנצבים עליו ויקרא והוציאו כל איש מעליו ולא עמד איש אתו בהתודע יוסף אל אחיו
ויתן את קולו בבכי וישמעו מצרים וישמעו בית פרעה
ויאמר יוסף אל אחיו אני יוסף העוד אבי חי ולא יכלו אחיו לענות אתו כי נבהלו מפניו
ויאמר יוסף אל אחיו גשו נא אלי ויגשו ויאמר אני יוסף אחיכם אשר מכרתם אתי מצרימה
ועתה אל תעצבו ואל יחר בעיניכם כי מכרתם אתי הנה כי למחיה שלחני אלהים לפניכם
כי זה שנתים רעב בקרב הארץ ועוד חמש שנים אשר אין חריש וקציר
וישלחני אלהים לפניכם לשים לכם שארות בארץ ולהחיות לכם פלטה גדלה
ועתה לא אתם שלחתם אתי הנה כי האלהים וישמני לאב לפרעה ולאדון לכל ביתו ומשל בכל ארץ מצרים
מהרו ועלו אל אבי ואמרתם אליו כה אמר בנך יוסף שמני אלהים לאדון לכל מצרים רדה אלי אל תעמד
וישבת בארץ גשן והיית קרוב אלי אתה ובניך ובני בניך צאנך ובקרך וכל אשר לך
וכלכלתי אתך שם כי עוד חמש שנים רעב פן תורש אתה וביתך וכל אשר לך
והנה עיניכם ראות ועיני אחי בנימים כי פיי המדבר אליכם
והגדתם לאבי את כל כבודי במצרים ואת כל אשר ראיתם ומהרתם והורדתם את אבי הנה
ויפל על צואר בנימים אחיו ויבך ובנימים בכה על צוארו
וינשק לכל אחיו ויבך עליהם ואחרי כן דברו אחיו אתו
והקול נשמע בית פרעה לאמר באו אחי יוסף וייטב בעיני פרעה ובעיני עבדיו
ויאמר פרעה אל יוסף אמר אל אחיך זאת עשו טענו את בעירכם ולכו ובאו ארצה כנען
וקחו את אביכם ואת בתיכם ובאו אלי ואתן לכם את טוב ארץ מצרים ואכלו את חלב הארץ
ואתה צויתי זאת עשו קחו לכם מארץ מצרים עגלות לטפכם ולנשיכם ונשאתם את אביכם ובאתם
ועיניכם אל תחוס על כליכם כי טוב כל ארץ מצרים לכם הוא
ויעשו כן בני ישראל ויתן להם יוסף עגלות על פי פרעה ויתן להם צדה לדרך
לכלם נתן לאיש חליפות שמלות ולבנימים נתן שלש מאות כסף וחמש חליפות שמלות
ולאביו שלח כזאת עשרה חמרים נשאים מטוב ארץ מצרים ועשר אתנות נשאות בר ולחם ומזון לאביו לדרך
וישלח את אחיו וילכו ויאמר אליהם אל תתרגזו בדרך
ויעלו ממצרים ויבאו ארצה כנען אל יעקב אביהם
ויגדו לו לאמר עוד יוסף חי וכי הוא משל בכל ארץ מצרים ויפג לבו כי לא האמן להם
וידברו אליו את כל דברי יוסף אשר דבר אליהם וירא את העגלות אשר שלח יוסף לשאת אתו ותחי רוח יעקב אביהם
ויאמר ישראל רב עוד יוסף בני חי אלכה ואראנו בטרם אמות
ויסע ישראל וכל אשר לו ויבא באר שבע ויזבח זבחים לאלהי אביו יצחק
ויאמר אלהים לישראל במראות הלילה ויאמר יעקב יעקב ויאמר הנני
ויאמר אנכי האל אלהי אביך אל תירא מרדת מצרימה כי לגוי גדול אשימך שם
אנכי ארד עמך מצרימה ואנכי אעלך גם עלה ויוסף ישית ידיו על עיניך
ויקם יעקב מבאר שבע וישאו בני ישראל את יעקב אביהם ואת טפם ואת נשיהם בעגלות אשר שלח פרעה לשאת אתו
ויקחו את מקניהם ואת רכושם אשר רכשו בארץ כנען ויבאו מצרימה יעקב וכל זרעו אתו
בניו ובני בניו אתו בנתיו ובנות בניו וכל זרעו הביא אתו מצרימה
ואלה שמות בני ישראל הבאים מצרימה יעקב ובניו בכור יעקב ראובן
ובני ראובן חנוך ופלוא חצרון וכרמי
ובני שמעון ימואל וימין ואחד ויכין וצהר ושאול בן הכנענית
ובני לוי גרשון קהת ומררי
ובני יהודה ער ואונן שלה פרץ וזרח וימת ער ואונן בארץ כנען ויהיו בני פרץ חצרון וחמואל
ובני יששכר תולע ופואה ישוב ושמרון
ובני זבולן סרד ואלון ויחלאל
אלה בני לאה אשר ילדה ליעקב בפדן ארם ואת דינה בתו כל נפש בניו ובנתיו שלשים ושלש
ובני גד צפון וחגי ושוני ואצבעון עדי וארודי וארולי
ובני אשר ימנה וישוה וישוי ובריעה ושרח אחותם ובני בריעה חבר ומלכיאל
אלה בני זלפה אשר נתן לבן ללאה בתו ותלד את אלה ליעקב שש עשרה נפש
בני רחל אשת יעקב יוסף ובנימים
ויולד ליוסף בארץ מצרים אשר ילדה לו אסנת בת פוטיפרע כהנאן את מנשה ואת אפרים
ובני בנימים בלע ובכר ואשבאל גרה ונעמן אחים וראש מאפים ואפים וארד
אלה בני רחל אשר ילדה ליעקב כל נפש ארבע עשרה
ובני דן חשים
ובני נפתלי יחצאל וגוני יצר ושלום
אלה בני בלהה אשר נתן לבן לרחל בתו ותלד את אלה ליעקב כל נפש שבע
כל הנפש הבאה ליעקב מצרימה יצאי ירכו מלבד נשי בני יעקב כל נפש ששים ושש
ובני יוסף אשר ילדו לו במצרים נפש שנים כל הנפש לבית יעקב הבאה מצרימה שבעים
ואת יהודה שלח לפניו אל יוסף להראות לפניו גשנה ויבא ארץ גשן
ויאסר יוסף מרכבתו ויעל לקראת ישראל אביו גשנה וירא אליו ויפל על צוארו ויבך על צוארו עוד
ויאמר ישראל אל יוסף אמותה הפעם אחרי ראיתי פניך כי עודך חי
ויאמר יוסף אל אחיו ואל בית אביו אעלה ואגידה לפרעה ואמר אליו אחי ובית אבי אשר בארץ כנען באו אלי
והאנשים רעי צאן כי אנשי מקנה היו וצאנם ובקרם וכל אשר להם הביאו
והיה כי יקרא לכם פרעה ואמר מה מעשיכם
ואמרתם אנשי מקנה היו עבדיך מנערינו ועד עתה גם אנחנו גם אבתינו בעבור תשבו בארץ גשן כי תועבת מצרים כל רעי צאן
ויבא יוסף ויגד לפרעה ויאמר אליו אבי ואחי וצאנם ובקרם וכל אשר להם באו מארץ כנען והנם בארץ גשן
ומקצה אחיו לקח עמו חמשה אנשים ויצגם לפני פרעה
ויאמר פרעה אל אחי יוסף מה מעשיכם ויאמרו אל פרעה רעי צאן עבדיך גם אנחנו גם אבתינו
ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען ועתה ישבו נא עבדיך בארץ גשן
ויאמר פרעה אל יוסף לאמר אביך ואחיך באו אליך
ארץ מצרים לפניך היא במיטב הארץ הושב את אביך ואת אחיך ישבו בארץ גשן ואם ידעת היש בם אנשי חיל ושמתם שרי מקנה על אשר לי
ויבא יוסף את יעקב אביו ויעמדהו לפני פרעה ויברך יעקב את פרעה
ויאמר פרעה אל יעקב כמה ימי שני חייך
ויאמר יעקב אל פרעה ימי שני מגרי שלשים ומאת שנה מעט ורעים היו ימי שני חיי ולא השיגו את ימי שני חיי אבותי בימי מגריהם
ויברך יעקב את פרעה ויצא מלפני פרעה
ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס כאשר צוה פרעה
ויכלכל יוסף את אביו ואת אחיו ואת כל בית אביו לחם לפי הטף
ולחם אין בכל הארץ כי כבד הרעב מאד ותלא ארץ מצרים וארץ כנען מפני הרעב
וילקט יוסף את כל הכסף הנמצא בארץ מצרים ובארץ כנען בשבר אשר הם שברים ויבא יוסף את הכסף ביתה פרעה
ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך כי אפס הכסף
ויאמר יוסף הבו מקניכם ואתן לכם לחם במקניכם אם אפס הכסף
ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינחלם בלחם בכל מקניהם בשנה ההיא
ותתם השנה ההיא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני לא נשאר לפני אדני בלתי אם גויתינו ואדמתנו
למה נמות לעיניך גם אנחנו גם אדמתנו קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם
ויקן יוסף את כל אדמת מצרים לפרעה כי מכרו מצרים איש שדהו כי חזק עליהם הרעב ותהי הארץ לפרעה
ואת העם העביד אתו לעבדים מקצה גבול מצרים עד קצהו
רק אדמת הכהנים לא קנה כי חק לכהנים מאת פרעה ואכלו את חקם אשר נתן להם פרעה על כן לא מכרו את אדמתם
ויאמר יוסף אל העם הן קניתי אתכם היום ואת אדמתיכם לפרעה הא לכם זרע וזרעתם את האדמה
והיה בתבואתה ונתתם חמישת לפרעה וארבע הידות יהיה לכם לזרע השדה ולאכלכם ולאשר בבתיכם ולאכל לטפכם
ויאמרו החיתנו נמצא חן בעיני אדני והיינו עבדים לפרעה
וישם אתה יוסף לחק עד היום הזה על אדמת מצרים לפרעה לחמוש רק אדמת הכהנים לבדה לא היתה לפרעה
וישב ישראל בארץ מצרים בארץ גשן ויאחזו בה ויפרו וירבו מאד
ויחי יעקב בארץ מצרים שבע עשרה שנה ויהיו ימי יעקב שני חייו שבע שנים וארבעים ומאת שנה
ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי ועשית נא עמדי חסד ואמת אל נא תקברני במצרים
ושכבתי עם אבתי ונשאתני ממצרים וקברתני בקברתם ויאמר אנכי אעשה כדבריך
ויאמר השבע לי וישבע לו וישתחוי ישראל על ראש המטה
ויהי אחר הדברים האלה ויאמר ליוסף הנה אביך חלה ויקח את שני בניו עמו את מנשה ואת אפרים
ויגד ליעקב ויאמר הנה בנך יוסף בא אליך ויתחזק ישראל וישב על המטה
ויאמר יעקב אל יוסף אל שדי נראה אלי בלוזה בארץ כנען ויברך אתי
ויאמר אלי הנני מפריך והרביתיך ונתתיך לקהל עמים ונתתי את הארץ הזאת לזרעך אחריך אחזת עולם
ועתה שני בניך הנולדים לך בארץ מצרים עד באי אליך מצרימה לי הם אפרים ומנשה כראובן וכשמעון יהיו לי
ומולדתך אשר הולדת אחריהם לך יהיו על שם אחיהם יקראו בנחלתם
ואני בבאי מפדן ארם מתה עלי רחל אמך בארץ כנען בדרך בעוד כברת הארץ לבוא אפרתה ואקברה שם בדרך אפרתה היא בית לחם
וירא ישראל את בני יוסף ויאמר מי אלה לך
ויאמר יוסף אל אביו בני הם אשר נתן לי אלהים בזה ויאמר קחם נא אלי ואברכם
ועיני ישראל כבדה מזקנה לא יכל לראות ויגש אתם אליו וישק להם ויחבק להם
ויאמר ישראל אל יוסף ראה פניך לא פללתי והנה הראה אתי אלהים גם את זרעך
ויוצא יוסף אתם מעם ברכיו וישתחוו לאפיו ארצה
ויקח יוסף את שניהם את אפרים בימינו משמאל ישראל ואת מנשה בשמאלו מימין ישראל ויגש אליו
וישלח ישראל את יד ימינו וישתה על ראש אפרים והוא הצעיר ואת שמאלו על ראש מנשה שכל את ידיו כי מנשה הבכור
ויברך את יוסף ויאמר האלהים אשר התהלכו אבותי לפניו אברהם ויצחק האלהים הרעה אתי מעודני עד היום הזה
המלך הגאל אתי מכל רע יברך את הנערים האלה ויקרא בהם שמי ושם אבותי אברהם ויצחק וידגו לרב בקרב הארץ
וירא יוסף כי ישית אביו את יד ימינו על ראש אפרים וירע בעיניו ויתמך יד אביו להסיר אתה מעל ראש אפרים על ראש מנשה
ויאמר יוסף אל אביו לא כן אבי כי זה הבכור שים ימינך על ראשו
וימאן אביו ויאמר ידעתי בני ידעתי גם הוא יהיה לעם וגם הוא יגדל ואולם אחיו הקטן יגדל ממנו וזרעו יהיה מלא הגוים
ויברכם ביום ההוא לאמר בך יברך ישראל לאמר ישימך אלהים כאפרים וכמנשה וישם את אפרים לפני מנשה
ויאמר ישראל אל יוסף הנה אנכי מת והיה אלהים עמכם והשיב אתכם אל ארץ אבתיכם
ואני נתתי לך שכם אחת על אחיך אשר לקחתי מיד האמרי בחרבי ובקשתי
ויקרא יעקב אל בניו ויאמר האספו ואגידה לכם את אשר יקרא אתכם באחרית הימים
הקבצו ושמעו בני יעקב ושמעו אל ישראל אביכם
ראובן בכורי אתה כחי וראשית אוני יתר שאת ויתר עז
פחזת כמים אל תותיר כי עלית משכבי אביך אז חללת יצועי עלה
שמעון ולוי אחים כלו חמס מכרתיהם
בסודם אל תבוא נפשי ובקהלם אל יחר כבודי כי באפם הרגו איש וברצונם עקרו שור
אדיר אפם כי עז וחברתם כי קשתה אחלקם ביעקב ואפיצם בישראל
יהודה אתה יודך אחיך ידיך בערף איביך ישתחוו לך בני אביך
גור אריה יהודה מטרף בני עלית כרע רבץ כאריה וכלביה מי יקימנו
לא יסור שבט מיהודה ומחקק מבין דגליו עד כי יבוא שלה ולו יקחתו עמים
אסורי לגפן עירו ולשרקה בני איתנו כבס ביין לבושו ובדם ענבים כסותו
חכלילו עינים מיין ולבן שנים מחלב
זבולן לחוף ימים ישכן והוא לחוף אניות וירכתו עד צידן
יששכר חמור גרים רבץ בין המשפתים
וירא מנוחה כי טובה ואת הארץ כי נעמה ויט שכמו לסבל ויהי למוס עבד
דן ידין עמו כאחד שבטי ישראל
יהיה דן נחש עלה דרך שפפון עלי ארח הנשך עקבי סוס ויפל רכבו אחור
לישועתך קויתי יהוה
גד גדוד יגידנו והוא יגיד עקב
מאשר שמן לחמו והוא יתן מעדני מלך
נפתלי אילה שלוחה הנתן אמרי שפר
בן פרת יוסף בן פרת עלי עין בני צעירי עלי שור
וימררהו ויריבהו וישטמהו בעלי חצים
ותשב באיתן קשתו ויפזו זרועי ידיו מידי אביר יעקב משם רעי אבן ישראל
מאל אביך ויעזרך אל שדי ויברכך ברכת שמים ממעל ברכת תהום רבצת תחת ברכת שדים ורחם
ברכת אביך ואמך גברו על ברכת הרי עד תאות גבעת עולם תהינה לראש יוסף ולקדקד נזיר אחיו
בנימים זאב יטרף בבקר יאכל עדי ולערב יחלק שלל
כל אלה שבטי ישראל שנים עשר וזאת אשר דבר להם אביהם ויברך אתם איש כברכתו ברך אתם
ויצו אתם ויאמר אליהם אני נאסף אל עמי קברו אתי אל אבותי אל המערה אשר בשדה עפרון החתי
במערה אשר בשדה המכפלה אשר על פני ממרא בארץ כנען אשר קנה אברהם את השדה מאת עפרון החתי לאחזת קבר
שם קברו את אברהם ואת שרה אשתו ושם קברו את יצחק ואת רבקה אשתו ושם קברתי את לאה
מקנה השדה והמערה אשר בו מאת בני חת
ויכל יעקב לצות את בניו ויאסף רגליו אל המטה ויגוע ויאסף אל עמו
ויפל יוסף על פני אביו ויבך עליו וישק לו
ויצו יוסף את עבדיו את הרפאים לחנט את אביו ויחנטו הרפאים את ישראל
וימלאו לו ארבעים יום כי כן ימלאו ימי החנטים ויבכו אתו מצרימה שבעים יום
ויעברו ימי בכיתו וידבר יוסף אל בית פרעה לאמר אם נא מצאתי חן בעיניכם דברו נא באזני פרעה לאמר
אבי השביעני לפני מותו לאמר הנה אנכי מת בקברי אשר כרתי לי בארץ כנען שם תקברני ועתה אעלה נא ואקברה את אבי כאשר השביעני ואשובה
ויאמר פרעה עלה וקבר את אביך כאשר השביעך
ויעל יוסף לקבר את אביו ויעלו אתו כל עבדי פרעה זקני ביתו וכל זקני ארץ מצרים
וכל בית יוסף אחיו ובית אביו רק טפם וצאנם ובקרם עזבו בארץ גשן
ויעל עמו גם רכב גם פרשים ויהי המחנה כבד מאד
ויבאו עד גרן האטד אשר בעבר הירדן ויספדו שם מספד גדול וכבד מאד ויעש לאביו אבל שבעת ימים
וירא יושב הארץ הכנעני את האבל בגרן האטד ויאמרו אבל כבד זה למצרים על כן קרא שמו אבל מצרים אשר בעבר הירדן
ויעשו לו בניו כן כאשר צום
וישאו אתו בניו ארצה כנען ויקברו אתו במערת שדה המכפלה אשר קנה אברהם את השדה לאחזת קבר מאת עפרון החתי על פני ממרא
וישב יוסף מצרימה הוא ואחיו וכל העלים אתו לקבר את אביו אחרי קברו את אביו
ויראו אחי יוסף כי מת אביהם ויאמרו לא ישטמנו יוסף השב ישיב לנו את כל הרעה אשר גמלנו אתו
ויצוו על יוסף לאמר אביך צוה לפני מותו לאמר
כה תאמרון ליוסף אנה שא נא פשע אחיך וחטאתם כי רעה גמלוך ועתה שא נא לפשע עבדי אלהי אביך ויבך יוסף בדברם אליו
וילכו גם אחיו ויפלו לפניו ויאמרו הננו לך לעבדים
ויאמר אליהם יוסף אל תיראו התחת אלהים אני
אתם חשבתם עלי רעה והאלהים חשבה לטובה למען עשות כיום הזה להחיות עם רב
ועתה אל תיראו אנכי אכלכל אתכם ואת טפכם וינחם אתם וידבר אל לבם
וישב יוסף במצרים הוא ובית אביו ויחי יוסף מאה ועשר שנים
וירא יוסף לאפרים בנים שלישים גם בני מכיר בן מנשה ילדו בימי יוסף
ויאמר יוסף אל אחיו אנכי מת והאלהים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב
וישביע יוסף את בני ישראל לאמר פקד יפקד אלהים אתכם והעליתם את עצמתי מזה אתכם
וימת יוסף בן מאה ועשר שנים ויחנטו אתו ויושם בארן במצרים
ואלה שמות בני ישראל הבאים מצרימה את יעקב איש וביתו באו
ראובן ושמעון ולוי ויהודה
ויששכר וזבולן ובנימים
דן ונפתלי גד ואשר
ויהיו כל נפש יצאי ירך יעקב שבעים נפש ויוסף היה במצרים
וימת יוסף וכל אחיו וכל הדור ההוא
ובני ישראל פרו וישרצו וירבו ויעצמו במאד מאד ותמלא הארץ אתם
ויקם מלך חדש על מצרים אשר לא ידע את יוסף
ויאמר אל עמו הן עם בני ישראל רב ועצום ממנו
הבה נתחכם לו פן ירבה והיה כי תקראנו מלחמה ונוסף גם הוא על שנאינו ונלחם בנו ועלה מן הארץ
וישמו עליו שרי מסים למען ענותם בסבלותם ויבנו ערי מסכנת לפרעה את פיתון ואת רעמסס
וכאשר יענו אתו כן יפרה וכן יפרץ ויקצו מפני בני ישראל
ויעבדו מצרים את בני ישראל בפרך
וימררו את חייהם בעבדה קשה בחימר ובלבנים ובכל עבדה בשדה את כל עבדתם אשר עבדו בהם בפרך
ויאמר מלך מצרים למילדות העבריות אשר שם האחת שפרה ושם השנית פועה
ויאמר בילדכן את העבריות וראיתן על האבנים אם בן הוא והמתן אתו ואם בת היא וחיתה
ותיראנה המילדות את האלהים ולא עשו כאשר דבר אליהן מלך מצרים ותחינה את הילדים
ויקרא פרעה למילדות ויאמר להן מדוע עשיתן את הדבר הזה ותחינה את הילדים
ותאמרנה המילדות אל פרעה כי לא כנשים המצריות העבריות כי חיות הנה בטרם תבוא אליהן המילדות וילדו
וייטב אלהים למילדות וירבו העם ויעצמו מאד
ויהי כי יראו המילדות את האלהים ויעש להם בתים
ויצו פרעה לכל עמו לאמר כל הבן הילד לעברים היאר תשליכון וכל הבת תחיון
וילך איש מבית לוי ויקח את בת לוי
ותהר האשה ותלד בן ותרא אתו כי טוב הוא ותצפנהו שלשה ירחים
ולא יכלה עוד הצפנהו ותקח לו אמו תבת גמא ותחמרה בחימר ובזפת ותשם בה את הילד ותשם בסף על שפת היאר
ותתיצב אחותו מרחק לדעת מה יעשה לו
ותרד בת פרעה לרחץ על היאר ונערתיה הלכת על יד היאר ותרא את התבה בתוך הסף ותשלח את אמתה ותקחה
ותפתחה ותרא את הילד והנה נער בכה ותחמל עליו בת פרעה ותאמר מילדי העברים זה
ותאמר אחותו אל בת פרעה האלך וקראתי ליך אשה מינקות מן העבריות ותינק ליך את הילד
ותאמר לה בת פרעה לכי ותלך העלמה ותקרא את אם הילד
ותאמר לה בת פרעה הלכי את הילד הזה והנקהו לי ואני אתן את שכריך ותקח האשה את הילד ותינקהו
ויגדל הנער ותבאהו אל בת פרעה ויהי לה לבן ותקרא את שמו משה ותאמר כי מן המים משיתיו
ויהי בימים ההם ויגדל משה ויצא אל אחיו וירא בסבלותם וירא איש מצרי מכה איש עברי מאחיו
ויפן כה וכה וירא כי אין איש ויך את המצרי ויטמנהו בחול
ויצא ביום השני והנה שני אנשים עברים נצים ויאמר לרשע למה תכה רעך
ויאמר מי שמך לאיש שר ולשופט עלינו הלהרגני אתה אמר כאשר הרגת את המצרי ויירא משה ויאמר אכן נודע הדבר
וישמע פרעה את הדבר הזה ויבקש להרג את משה ויברח משה מפני פרעה וישב בארץ מדין וישב על הבאר
ולכהן מדין שבע בנות ותבאנה ותדלאנה ותמלאנה את הרחטים להשקות את צאן אביהן
ויבאו הרעים ויגרשום ויקם משה ויושיענה וישק את צאנם
ותבאנה אל רעואל אביהן ויאמר מדוע מהרתן בא היום
ותאמרנה איש מצרי הצילנו מיד הרעים וגם דלא דלא לנו וישק את הצאן
ויאמר אל בנתיו ואיה למה זה עזבתן את האיש קראן לו ויאכל לחם
ויאל משה לשבת את האיש ויתן את צפורה בתו למשה לאשה
ותלד בן ויקרא את שמו גרשם כי אמר גר הייתי בארץ נכריה
ויהי בימים הרבים ההם וימת מלך מצרים וינחו בני ישראל מן העבדה ויצעקו ותעל שועתם אל האלהים מן העבדה
וישמע אלהים את נקאתם ויזכר אלהים את בריתו את אברהם ואת יצחק ואת יעקב
וירא אלהים את בני ישראל וידע אלהים
ומשה היה רעה את צאן יתרו חתנו כהן מדין וינהג את הצאן אחר המדבר ויבא אל הר האלהים חורבה
וירא אליו מלאך יהוה בלהבת אש מתוך הסנה וירא והנה הסנה בער באש והסנה איננו אכל
ויאמר משה אסור נא ואראה את המראה הגדול הזה מדוע לא יבער הסנה
וירא אלהים כי סר לראות ויקרא אליו אלהים מתוך הסנה ויאמר משה משה ויאמר הנני
ויאמר אל תקרב הלם של נעליך מעל רגליך כי המקום אשר אתה עמד עליו אדמת קדש היא
ויאמר אנכי אלהי אבתיך אלהי אברהם ואלהי יצחק ואלהי יעקב ויסתר משה פניו כי ירא מהביט אל האלהים
ויאמר יהוה ראו ראיתי את עני עמי אשר במצרים ואת צעקתם שמעתי מפני נגשיו כי ידעתי את מכאבו
וארדה להצילו מיד מצרים ולהעלותו מן הארץ ההיא אל ארץ טובה ורחבה אל ארץ זבת חלב ודבש אל מקום הכנעני החתי והאמרי והפרזי והגרגשי והחוי והיבוסי
ועתה הנה צעקת בני ישראל באה אלי וגם ראיתי את הלחץ אשר מצרים לחצים אתם
ועתה לך ואשלחך אל פרעה והוצאת את עמי בני ישראל ממצרים
ויאמר משה אל האלהים מי אנכי כי אלך אל פרעה וכי אוציא את בני ישראל ממצרים
ויאמר כי אהיה עמך וזה לך האות כי אנכי שלחתיך בהוציאך את העם ממצרים תעבדון את האלהים על ההר הזה
ויאמר משה אל האלהים הנה אנכי בא אל בני ישראל ואמרתי להם אלהי אבתיכם שלחני אליכם ואמרו לי מה שמו מה אמר אליהם
ויאמר אלהים אל משה אהיה אשר אהיה ויאמר כה תאמר אל בני ישראל אהיה שלחני אליכם
ויאמר עוד אלהים אל משה כה תאמר אל בני ישראל יהוה אלהי אבתיכם אלהי אברהם ואלהי יצחק ואלהי יעקב שלחני אליכם זה שמי לעולם וזה זכרי לדר ודר
לך ואספת את זקני בני ישראל ואמרת אליהם יהוה אלהי אבתיכם נראה אלי אלהי אברהם ויצחק ויעקב לאמר פקד פקדתי אתכם ואת העשוי לכם במצרים
ואמרה אעלה אתכם מעני מצרים אל ארץ הכנעני החתי והאמרי והפרזי והגרגשי והחוי והיבוסי אל ארץ זבת חלב ודבש
ושמעו לקולך ובאת אתה וזקני ישראל אל מלך מצרים ואמרתם אליו יהוה אלהי העברים נקרא עלינו נלכה נא דרך שלשת ימים במדבר ונזבחה ליהוה אלהינו
ואני ידעתי כי לא יתן אתכם מלך מצרים להלך הלוא ביד חזקה
ושלחתי את ידי והכיתי את מצרים בכל נפלאותי אשר אעשה בקרבו ואחרי כן ישלח אתכם
ונתתי את חן העם הזה בעיני מצרים והיה כי תלכון לא תלכון רקים
ושאל איש מאת רעהו ואשה מאת רעותה משכינתה ומגירת ביתה כלי כסף וכלי זהב ושמלות ושמתם על בניכם ועל בנתיכם ונצלתם את מצרים
ויען משה ויאמר והן לא יאמנו לי ולא ישמעו לקולי כי יאמרו לא נראה אליך יהוה
ויאמר אליו יהוה מה זה בידך ויאמר מטה
ויאמר השליכהו ארצה וישלכהו ארצה ויהי לנחש וינס משה מפניו
ויאמר יהוה אל משה שלח ידך ואחז בזנבו וישלח ידו ויחזק בו ויהי למטה בכפו
למען יאמנו כי נראה אליך יהוה אלהי אבותם אלהי אברהם ואלהי יצחק ואלהי יעקב
ויאמר יהוה לו עוד הבא נא ידך בחיקך ויבא ידו בחיקו ויוציאה מחיקו והנה ידו מצרעת כשלג
ויאמר השב ידך אל חיקך וישב ידו אל חיקו ויוציאה מחיקו והנה שבה כבשרו
והיה אם לא יאמנו לך ולא ישמעו לקול האות הראישון והאמנו לקול האות האחרון
והיה אם לא יאמנו גם לשני האתות האלה ולא ישמעו לקולך ולקחת ממימי היאר ושפכת היבשה והיו המים אשר תקח מן היאר יהיו לדם ביבשת
ויאמר משה אל יהוה בי אדני לא איש דברים אנכי גם מתמול גם משלשום גם מאז דברך אל עבדך כי כבד פה וכבד לשון אנכי
ויאמר יהוה אליו מי שם פה לאדם או מי ישים אלם או חרש או פקח או עור הלוא אנכי יהוה
ועתה לך ואנכי אהיה עם פיך והוריתיך אשר תדבר
ויאמר בי אדני שלח נא ביד תשלח
ויחר אף יהוה במשה ויאמר הלוא אהרן אחיך הלוי ידעתי כי דבר ידבר הוא וגם הנה הוא יצא לקראתך וראך ושמח בלבבו
ודברת אליו ושמת את הדברים בפיו ואנכי אהיה עם פיך ועם פיו והוריתי אתכם את אשר תעשון
ודבר הוא לך אל העם והיה הוא יהיה לך לפה ואתה תהיה לו לאלהים
ואת המטה הזה תקח בידך אשר תעשה בו את האתות
וילך משה וישב אל יתרו חתנו ויאמר לו אלכה נא ואשובה אל אחי אשר במצרים ואראה העודם חיים ויאמר יתרו למשה לך לשלום
ויאמר יהוה אל משה במדין לך שוב מצרימה כי מתו כל האנשים המבקשים את נפשך
ויקח משה את אשתו ואת בניו וירכבם על החמור וישב ארץ מצרים ויקח משה את מטה האלהים בידו
ויאמר יהוה אל משה בלכתך לשוב מצרימה ראה את כל המופתים אשר שמתי בידך ועשיתם לפני פרעה ואני אחזיק את לבו ולא ישלח את העם
ואמרת אל פרעה כה אמר יהוה בני בכורי ישראל
ואמר אליך שלח את בני ויעבדני ותמאן לשלחו הנה אנכי הרג את בנך בכורך
ויהי בדרך במלון ויפגשהו יהוה ויבקש המיתו
ותקח צפורה צר ותכרת את ערלת בנה ותגיע לרגליו ותאמר כי חתן דמים אתה לי
וירף ממנה אז אמרה חתן דמים למלות
ויאמר יהוה אל אהרן לך לקראת משה המדברה וילך ויפגשהו בהר האלהים וישק לו
ויגד משה לאהרן את כל דברי יהוה אשר שלחו ואת כל האתות אשר צוהו
וילכו משה ואהרן ויאספו את כל זקני בני ישראל
וידבר אהרן את כל הדברים אשר דבר יהוה אל משה ויעש האתות לעיני העם
ויאמנו העם וישמעו כי פקד יהוה את בני ישראל וכי ראה את ענים ויקדו וישתחוו
ואחר באו משה ואהרן ויאמרו אל פרעה כה אמר יהוה אלהי ישראל שלח את עמי ויחגו לי במדבר
ויאמר פרעה מי יהוה אשר אשמע בקולו לשלח את ישראל לא ידעתי את יהוה וגם את ישראל לא אשלח
ויאמרו אלהי העברים נקרא עלינו נלכה נא המדברה דרך שלשת ימים ונזבחה ליהוה אלהינו פן יפגענו בדבר או בחרב
ויאמר אליהם מלך מצרים למה משה ואהרן תפרידו את העם ממעשיו לכו לסבלתיכם
ויאמר פרעה הן רבים עתה מעם הארץ והשבתם אתם מסבלותם
ויצו פרעה ביום ההוא את הנגשים בעם ואת שוטריו לאמר
לא תוסיפון לתת תבן לעם ללבן לבנים כתמול שלשום הם ילכו יקששו להם תבן
ואת מתכנת הלבנים אשר הם עשים תמול שלשום תשימו עליהם לא תגרעו ממנו כי נרפים הם על כן הם צעקים לאמר נלכה נזבחה לאלהינו
תכבד העבדה על האנשים וישעו בה ולא ישעו בדברי שקר
ויצאו נגשי העם ושוטריו וידברו אל העם לאמר כה אמר פרעה אינני נתן לכם תבן
אתם לכו קחו לכם תבן מאשר תמצאו כי אין נגרע מעבדתכם דבר
ויפץ העם בכל ארץ מצרים לקשש קש לתבן
והנגשים אצוים בעם לאמר כלו מעשיכם דבר יום ביומו כאשר בהיות התבן נתן לכם
ויכו שוטרי בני ישראל אשר שמו עליהם נגשי פרעה לאמר מדוע לא כליתם חקכם ללבן כתמול שלשום גם תמול גם היום
ויבאו שוטרי בני ישראל ויצעקו אל פרעה לאמר למה תעשה כה לעבדיך
תבן אין נתן לעבדיך ולבנים אמרים לנו עשו והנה עבדיך מכים וחטאת עמך
ויאמר נרפים אתם נרפים על כן אתם אמרים נלכה נזבחה ליהוה
ועתה לכו עבדו ותבן לא ינתן לכם ותכן הלבנים תתנו
ויראו שוטרי בני ישראל אתם ברע לאמר לא יגרע מלבניכם דבר יום ביומו
ויפגעו את משה ואת אהרן נצבים לקראתם בצאתם מאת פני פרעה
ויאמרו אליהם יראה יהוה עליכם וישפט אשר הבאשתם את ריחנו בעיני פרעה ובעיני עבדיו לתת חרב בידו להרגנו
וישב משה אל יהוה ויאמר אדני למה הרעת לעם הזה ולמה זה שלחתני
ומאז באתי אל פרעה לדבר בשמך הרע לעם הזה והצל לא הצלת את עמך
ויאמר יהוה אל משה אתה תראה את אשר אעשה לפרעה כי ביד חזקה ישלחם וביד חזקה יגרשם מארצו
וידבר יהוה אל משה ויאמר אליו אני יהוה
ואראה אל אברהם ואל יצחק ואל יעקב באל שדי ושמי יהוה לא נודעתי להם
וגם הקמתי את בריתי אתם לתת להם את ארץ כנען את ארץ מגריהם אשר גרו בה
וגם אני שמעתי את נקאת בני ישראל אשר מצרים מעבדים אתם ואזכרה את בריתי
לכן אמר לבני ישראל אני יהוה והוצאתי אתכם מתחת סבלות מצרים והצלתי אתכם מעבדתם וגאלתי אתכם בזרוע נטויה ובמשפטים גדלים
ולקחתי אתכם לי לעם והייתי לכם לאלהים וידעתם כי אני יהוה אלהיכם המוצא אתכם מתחת סבלות מצרים
והבאתי אתכם אל הארץ אשר נשאתי את ידי לתת אתה לאברהם ליצחק וליעקב ונתתי אתה לכם מורשה אני יהוה
וידבר משה כן לבני ישראל ולא שמעו אל משה מקצר רוח ומעבדה קשה ויאמרו אל משה חדל נא ממנו ונעבדה את מצרים כי טוב לנו עבד את מצרים ממותנו במדבר
וידבר יהוה אל משה לאמר
בא דבר אל פרעה מלך מצרים וישלח את בני ישראל מארצו
וידבר משה לפני יהוה לאמר הן בני ישראל לא שמעו אלי ואיך ישמעני פרעה ואני ערל שפתים
וידבר יהוה אל משה ואל אהרן ויצום אל בני ישראל ואל פרעה מלך מצרים להוציא את בני ישראל מארץ מצרים
ואלה ראשי בית אבותם בני ראובן בכור ישראל חנוך ופלוא חצרון וכרמי אלה משפחות ראובן
ובני שמעון ימואל וימין ואחד ויכין וצהר ושאול בן הכנענית אלה משפחות שמעון
ואלה שמות בני לוי לתולדתם גרשון קהת ומררי ושני חיי לוי שבע ושלשים ומאת שנה
ובני גרשון לבני ושמעי למשפחותם
ובני קהת עמרם ויצהר חברון ועזיאל ושני חיי קהת שלש ושלשים ומאת שנה
ובני מררי מחלי ומושי אלה משפחות הלוי לתולדתם
ויקח עמרם את יוכבד דדתו לו לאשה ותלד לו את אהרן ואת משה ואת מרים אחותם ושני חיי עמרם שש ושלשים ומאת שנה
ובני יצהר קרח ונפג וזכרי
ובני עזיאל מישאל ואליצפן וסתרי
ויקח אהרן את אלישבע בת עמינדב אחות נחשון לו לאשה ותלד לו את נדב ואת אביהוא את אלעזר ואת איתמר
ובני קרח אסור ואלקנה ואביסף אלה משפחות הקרחי
ואלעזר בן אהרן לקח לו מבנות פוטאל לו לאשה ותלד לו את פינחס אלה ראשי אבות הלוי למשפחותם
הוא אהרן ומשה אשר אמר יהוה להם הוציאו את בני ישראל מארץ מצרים על צבאתם
הם המדברים אל פרעה מלך מצרים להוציא את בני ישראל מארץ מצרים הוא משה ואהרן
ויהי ביום דבר יהוה אל משה בארץ מצרים
וידבר יהוה אל משה לאמר אני יהוה דבר אל פרעה מלך מצרים את כל אשר אני דבר אליך
ויאמר משה לפני יהוה הן אני ערל שפתים ואיך ישמעני פרעה
ויאמר יהוה אל משה ראה נתתיך אלהים לפרעה ואהרן אחיך יהיה נביאך
אתה תדבר את כל אשר אצוך ואהרן אחיך ידבר אל פרעה ושלח את בני ישראל מארצו
ואני אקשה את לב פרעה והרביתי את אתותי ואת מופתי בארץ מצרים
ולא ישמע אליכם פרעה ונתתי את ידי במצרים והוצאתי את צבאתי את עמי בני ישראל מארץ מצרים במשפטים גדלים
וידעו כל מצרים כי אני יהוה בנטתי את ידי על מצרים והוצאתי את עמי בני ישראל מתוכם
ויעש משה ואהרן כאשר צוה יהוה אתם כן עשו
ומשה בן שמנים שנה ואהרן בן שלש ושמנים שנה בדברם אל פרעה
וידבר יהוה אל משה ואל אהרן לאמר
כי ידבר אליכם פרעה לאמר תנו לכם אות או מופת ואמרת אל אהרן קח את מטך והשליך לפני פרעה ויהי לתנין
ויבא משה ואהרן לפני פרעה ויעשו כן כאשר צוה יהוה וישליך אהרן את מטהו לפני פרעה ולפני עבדיו ויהי לתנין
ויקרא גם פרעה לחכמים ולמכשפים ויעשו גם הם חרטמי מצרים בלחטיהם כן
וישלכו איש מטהו ויהיו לתנינים ויבלע מטה אהרן את מטותם
ויחזק לב פרעה ולא שמע אליהם כאשר דבר יהוה
וידבר יהוה אל משה כבד לב פרעה מאן לשלח את העם
לך אל פרעה בבקר הנה הוא יצא המים ונצבת לקראתו על שפת היאר והמטה אשר נהפך לנחש תקח בידך
ואמרת אליו יהוה אלהי העברים שלחני אליך לאמר שלח את עמי ויעבדני במדבר והנה לא שמעת עד כה
כה אמר יהוה בזאת תדע כי אני יהוה הנה אנכי מכה במטה אשר בידי על המים אשר ביאר ונהפכו לדם
והדגה אשר ביאר תמות ובאש היאר ונלאו מצרים לשתות מים מן היאר וילך משה ואהרן אל פרעה ויאמרו אליו יהוה אלהי העברים שלחנו אליך לאמר שלח את עמי ויעבדני במדבר והנה לא שמעת עד כה כה אמר יהוה בזאת תדע כי אני יהוה הנה אנכי מכה במטה אשר בידי על המים אשר ביאר ונהפכו לדם והדגה אשר ביאר תמות ובאש היאר ונלאו מצרים לשתות מים מן היאר
ויאמר יהוה אל משה אמר אל אהרן קח את מטך ונטה את ידך על מימי מצרים על נהרותם ועל יאריהם ועל אגמיהם ועל כל מקוה מימיהם ויהיו דם ויהי הדם בכל ארץ מצרים ובעצים ובאבנים
ויעשו כן משה ואהרן כאשר צוה יהוה וירם במטהו ויך את המים אשר ביאר לעיני פרעה ולעיני עבדיו ויהפכו כל המים אשר ביאר לדם
והדגה אשר ביאר מתה ויבאש היאר ולא יכלו מצרים לשתות מים מן היאר ויהי הדם בכל ארץ מצרים
ויעשו כן חרטמי מצרים בלחטיהם ויחזק לב פרעה ולא שמע אליהם כאשר דבר יהוה
ויפן פרעה ויבא אל ביתו ולא שת לבו גם לזאת
ויחפרו כל מצרים סביבת היאר מים לשתות כי לא יכלו לשתות ממימי היאר
וימלאו שבעת ימים אחרי הכות יהוה את היאר
ויאמר יהוה אל משה בא אל פרעה ודברת אליו כה אמר יהוה שלח את עמי ויעבדני
ואם מאן אתה לשלח הנה אנכי נגף את כל גבולך בצפרדעים
ושרץ היאר צפרדעים ועלו ובאו בבתיך ובחדרי משכביך ועל מטתיך ובבתי עבדיך ובעמך ובתנוריך ובמשארתיך
ובך ובעמך ובכל עבדיך יעלו הצפרדעים ויבא משה ואהרן אל פרעה וידברו אליו כה אמר יהוה שלח את עמי ויעבדני ואם מאן אתה לשלח הנה אנכי נגף את כל גבולך בצפרדעים ושרץ היאר צפרדעים ועלו ובאו בבתיך ובחדרי משכביך ועל מטתיך ובבתי עבדיך ובעמך ובתנוריך ובמשארתיך ובך ובעמך ובכל עבדיך יעלו הצפרדעים
ויאמר יהוה אל משה אמר אל אהרן נטה את ידך במטך על הנהרות ועל היארים ועל האגמים והעל את הצפרדעים על ארץ מצרים ויאמר משה אל אהרן נטה את ידך במטך ותעל הצפרדע על ארץ מצרים
ויט אהרן את ידו על מימי מצרים ותעל הצפרדע ותכס את ארץ מצרים
ויעשו כן חרטמי מצרים בלחטיהם ויעלו הצפרדעים על ארץ מצרים
ויקרא פרעה למשה ולאהרן ויאמר העתירו אל יהוה ויסר הצפרדעים ממני ומעמי ואשלח את העם ויזבחו ליהוה
ויאמר משה אל פרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך ומעבדיך ומעמך רק ביאר תשארנה
ויאמר למחר ויאמר כדבריך למען תדע כי אין כיהוה אלהינו
וסרו הצפרדעים ממך ומבתיך ומעבדיך ומעמך רק ביאר תשארנה
ויצא משה ואהרן מעם פרעה ויצעק משה אל יהוה על דבר הצפרדעים אשר שם לפרעה
ויעש יהוה כדבר משה וימתו הצפרדעים מן הבתים ומן החצרות ומן השדות
ויצברו אתם חמרים חמרים ותבאש הארץ
וירא פרעה כי היתה הרוחה ויכבד את לבו ולא שמע אליהם כאשר דבר יהוה
ויאמר יהוה אל משה אמר אל אהרן נטה את ידך במטך והך את עפר הארץ ויהי לכנים בכל ארץ מצרים
ויעשו כן ויט אהרן את ידו במטהו ויך את עפר הארץ ותהי הכנים באדם ובבהמה כל עפר הארץ היה כנים בכל ארץ מצרים
ויעשו כן החרטמים בלחטיהם להוציא את הכנים ולא יכלו ותהי הכנים באדם ובבהמה
ויאמרו החרטמים אל פרעה אצבע אלהים היא ויחזק לב פרעה ולא שמע אליהם כאשר דבר יהוה
ויאמר יהוה אל משה השכם בבקר והתיצב לפני פרעה הנה הוא יצא המים ואמרת אליו כה אמר יהוה שלח את עמי ויעבדני
כי אם אינך משלח את עמי הנני משלח בך ובעבדיך ובעמך ובבתיך את הערב ומלאו בתי מצרים את הערב וגם האדמה אשר הם עליה
והפליתי ביום ההוא את ארץ גשן אשר עמי עמד עליה לבלתי היות שם ערב למען תדע כי אני יהוה בקרב הארץ
ושמתי פדות בין עמי ובין עמך למחר יהיה האות הזה ויבא משה ואהרן אל פרעה ויאמרו אליו כה אמר יהוה שלח את עמי ויעבדני כי אם אינך משלח את עמי הנני משלח בך ובעבדיך ובעמך ובבתיך את הערב ומלאו בתי מצרים את הערב וגם האדמה אשר הם עליה והפליתי ביום ההוא את ארץ גשן אשר עמי עמד עליה לבלתי היות שם ערב למען תדע כי אני יהוה בקרב הארץ ושמתי פדות בין עמי ובין עמך למחר יהיה האות הזה
ויעש יהוה כן ויבא ערב כבד מאד ביתה פרעה ובית עבדיו בכל ארץ מצרים ותשחת הארץ מפני הערב
ויקרא פרעה למשה ולאהרן ויאמר לכו זבחו לאלהיכם בארץ
ויאמר משה לא נכון לעשות כן כי תועבת מצרים נזבח ליהוה אלהינו הן נזבח את תועבת מצרים לעיניהם ולא יסקלנו
דרך שלשת ימים נלכה במדבר ונזבחה ליהוה אלהינו כאשר יאמר אלינו
ויאמר פרעה אנכי אשלח אתכם וזבחתם ליהוה אלהיכם במדבר רק הרחיק לא תרחיקו ללכת העתירו בעדי
ויאמר משה הנה אנכי יצא מעמך והעתרתי אל יהוה וסר הערב מפרעה ומעבדיו ומעמו מחר רק אל יסף פרעה התל לבלתי שלח את העם לזבח ליהוה
ויצא משה מעם פרעה ויעתר אל יהוה
ויעש יהוה כדבר משה ויסר הערב מפרעה ומעבדיו ומעמו לא נשאר אחד
ויכבד פרעה את לבו גם בפעם הזאת ולא שלח את העם
ויאמר יהוה אל משה בא אל פרעה ואמרת אליו כה אמר יהוה אלהי העברים שלח את עמי ויעבדני
כי אם מאן אתה לשלח ועודך מחזק בם
הנה יד יהוה היה במקניך אשר בשדה בסוסים ובחמרים ובגמלים בבקר ובצאן דבר כבד מאד
והפלא יהוה בין מקנה ישראל ובין מקנה מצרים ולא ימות מכל לבני ישראל דבר
וישם יהוה מועד לאמר מחר יעשה יהוה את הדבר הזה בארץ ויבא משה ואהרן אל פרעה ויאמרו אליו כה אמר יהוה אלהי העברים שלח את עמי ויעבדני כי אם מאן אתה לשלח ועודך מחזק בם הנה יד יהוה היה במקניך אשר בשדה בסוסים ובחמרים ובגמלים בבקר ובצאן דבר כבד מאד והפלא יהוה בין מקנה ישראל ובין מקנה מצרים ולא ימות מכל לבני ישראל דבר מחר יעשה יהוה את הדבר הזה בארץ
ויעש יהוה את הדבר הזה ממחרת וימת כל מקנה מצרים וממקנה בני ישראל לא מת אחד
וישלח פרעה והנה לא מת ממקנה בני ישראל עד אחד ויכבד לב פרעה ולא שלח את העם
ויאמר יהוה אל משה ואל אהרן קחו לכם מלוא חפניכם פיח כבשן וזרקו משה השמים לעיני פרעה
והיה לאבק על כל ארץ מצרים והיה על האדם ועל הבהמה לשחין פרח אבעבעות בכל ארץ מצרים
ויקחו את פיח הכבשן ויעמדו לפני פרעה ויזרק אתו משה השמים ויהי שחין אבעבעות פרח באדם ובבהמה
ולא יכלו החרטמים לעמד לפני משה מפני השחין כי היה השחין בחרטמים ובכל מצרים
ויחזק יהוה את לב פרעה ולא שמע אליהם כאשר דבר יהוה אל משה
ויאמר יהוה אל משה השכם בבקר והתיצב לפני פרעה ואמרת אליו כה אמר יהוה אלהי העברים שלח את עמי ויעבדני
כי בפעם הזאת אני שלח את כל מגפתי על לבך ובעבדיך ובעמך בעבור תדע כי אין כמוני בכל הארץ
כי עתה שלחתי את ידי ואכה אתך ואת עמך בדבר ותכחד מן הארץ
ואולם בעבור זאת העמדתיך בעבור הראתיך את כחי ולמען ספר שמי בכל הארץ
עודך מסתולל בעמי לבלתי שלחם
הנני ממטיר כעת מחר ברד כבד מאד אשר לא היה כמהו במצרים למיום היסדה ועד עתה
ועתה שלח העז את מקניך ואת כל אשר לך בשדה כל האדם והבהמה אשר ימצא בשדה ולא יאסף הביתה וירד עליהם הברד ומתו ויבא משה ואהרן אל פרעה ויאמרו אליו כה אמר יהוה אלהי העברים שלח את עמי ויעבדני כי בפעם הזאת אני שלח את כל מגפתי על לבך ובעבדיך ובעמך בעבור תדע כי אין כמוני בכל הארץ כי עתה שלחתי את ידי ואכה אתך ואת עמך בדבר ותכחד מן הארץ ואולם בעבור זאת העמדתיך בעבור הראתיך את כחי ולמען ספר שמי בכל הארץ עודך מסתולל בעמי לבלתי שלחם הנני ממטיר כעת מחר ברד כבד מאד אשר לא היה כמהו במצרים למיום היסדה ועד עתה ועתה שלח העז את מקניך ואת כל אשר לך בשדה כל האדם והבהמה אשר ימצא בשדה ולא יאסף הביתה וירד עליהם הברד ומתו
הירא את דבר יהוה מעבדי פרעה הניס את עבדיו ואת מקנהו אל הבתים
ואשר לא שם לבו על דבר יהוה ויעזב את עבדיו ואת מקנהו בשדה
ויאמר יהוה אל משה נטה את ידך על השמים ויהי ברד בכל ארץ מצרים על האדם ועל הבהמה ועל כל עשב השדה בארץ מצרים
ויט משה את מטהו על השמים ויהוה נתן קולות וברד ותהלך אש ארצה וימטיר יהוה ברד על ארץ מצרים
ויהי הברד ואש מתלקחת בתוך הברד כבד מאד אשר לא היה כמהו במצרים מאז היתה לגוי
ויך הברד בארץ מצרים את כל אשר בשדה מאדם עד בהמה ואת כל עשב השדה הכה הברד ואת כל עץ השדה שבר
רק בארץ גשן אשר שם בני ישראל לא היה ברד
וישלח פרעה ויקרא למשה ולאהרן ויאמר אליהם חטאתי הפעם יהוה הצדיק ואני ועמי הרשעים
העתירו אל יהוה ורב מהיות קולות אלהים וברד ואשלח אתכם ולא תוסיפון לעמד
ויאמר אליו משה כצאתי את העיר אפרש כפי אל יהוה והקולות יחדלון והברד לא יהיה עוד למען תדע כי ליהוה הארץ
ואתה ועבדיך ידעתי כי טרם תיראון מפני אדני יהוה
והפשתה והשערה נכו כי השערה אביב והפשתה גבעל
והחטה והכסמת לא נכו כי אפלות הנה
ויצא משה מעם פרעה את העיר ויפרש כפיו אל יהוה ויחדלו הקולות והברד והמטר לא נתך ארצה
וירא פרעה כי חדל הברד והמטר והקולות ויסף לחטא ויכבד לבו הוא ועבדיו
ויחזק לב פרעה ולא שלח את בני ישראל כאשר דבר יהוה ביד משה
ויאמר יהוה אל משה בא אל פרעה כי אני הכבדתי את לבו ואת לב עבדיו למען שתי אתותי אלה בקרבו
ולמען תספר באזני בנך ובן בנך את אשר התעללתי במצרים ואת אתותי אשר שמתי בם וידעתם כי אני יהוה אלהיכם ואמרת אל פרעה כה אמר יהוה אלהי העברים עד מתי מאנת לענות מפני שלח את עמי ויעבדני כי אם מאן אתה לשלח את עמי הנני מביא מחר ארבה בגבולך וכסה את עין הארץ ולא יכל לראות את הארץ ואכל את יתר הפלטה הנשארת לכם מן הברד ואכל את כל עשב הארץ ואת כל פרי העץ הצמח לכם מן השדה ומלאו בתיך ובתי כל עבדיך ובתי כל מצרים אשר לא ראו אבתיך ואבות אבתיך מיום היותם על האדמה עד היום הזה
ויבא משה ואהרן אל פרעה ויאמרו אליו כה אמר יהוה אלהי העברים עד מתי מאנת לענות מפני שלח את עמי ויעבדני
כי אם מאן אתה לשלח את עמי הנני מביא מחר ארבה בגבולך
וכסה את עין הארץ ולא יכל לראות את הארץ ואכל את יתר הפלטה הנשארת לכם מן הברד ואכל את כל עשב הארץ ואת כל פרי העץ הצמח לכם מן השדה
ומלאו בתיך ובתי כל עבדיך ובתי כל מצרים אשר לא ראו אבתיך ואבות אבתיך מיום היותם על האדמה עד היום הזה ויפן ויצא מעם פרעה
ויאמרו עבדי פרעה אליו עד מתי יהיה זה לנו למוקש שלח את האנשים ויעבדו את יהוה אלהיהם הטרם תדע כי אבדה מצרים
וישב את משה ואת אהרן אל פרעה ויאמר אליהם לכו עבדו את יהוה אלהיכם מי ומי ההלכים
ויאמר משה בנערינו ובזקנינו נלך בבנינו ובבנתינו בצאננו ובבקרנו נלך כי חג יהוה לנו
ויאמר אליהם יהיה כן יהוה עמכם כאשר אשלח אתכם ואת טפכם ראו כי רעה נגד פניכם
לכן לכו נא הגברים ועבדו את יהוה כי אתה אתם מבקשים ויגרשו אתם מאת פני פרעה
ויאמר יהוה אל משה נטה את ידך על ארץ מצרים בארבה ויעל על ארץ מצרים ויאכל את כל עשב הארץ ואת כל פרי העץ אשר השאיר הברד
ויט משה את ידו על ארץ מצרים ויהוה נהג רוח קדים בארץ כל היום ההוא וכל הלילה הבקר היה ורוח הקדים נשא את הארבה
ויעל הארבה על כל ארץ מצרים וינח בכל גבול מצרים כבד מאד לפניו לא היה כן ארבה כמהו ואחריו לא יהיה כן
ויכס את עין כל הארץ ותחשך הארץ ויאכל את כל עשב הארץ ואת כל פרי העץ אשר הותיר הברד ולא נותר כל ירק בעץ ובעשב השדה בכל ארץ מצרים
וימהר פרעה לקרא למשה ולאהרן ויאמר חטאתי ליהוה אלהיכם ולכם
ועתה שאו נא חטאתי אך הפעם העתירו אל יהוה אלהיכם ויסר מעלי רק את המות הזה
ויצא מעם פרעה ויעתר אל יהוה
ויהפך יהוה רוח ים חזק מאד וישא את הארבה ויתקעהו ים סוף לא נשאר ארבה אחד בכל גבול מצרים
ויחזק יהוה את לב פרעה ולא שלח את בני ישראל
ויאמר יהוה אל משה נטה את ידך על השמים ויהי חשך על ארץ מצרים וימש החשך
ויט משה את ידו על השמים ויהי חשך אפלה בכל ארץ מצרים שלשת ימים
לא ראו איש את אחיו ולא קמו איש מתחתיו שלשת ימים ולכל בני ישראל היה אור במושבתם
ויקרא פרעה למשה ולאהרן ויאמר לכו עבדו את יהוה רק צאנכם ובקרכם יצג גם טפכם ילך עמכם
ויאמר משה גם אתה תתן בידנו זבחים ועלות ועשינו ליהוה אלהינו
וגם מקנינו ילך עמנו לא תשאר פרסה כי ממנו נקח לעבד את יהוה אלהינו ואנחנו לא נדע מה נעבד את יהוה עד באנו שמה
ויחזק יהוה את לב פרעה ולא אבה לשלחם
ויאמר לו פרעה לך לך מעלי השמר לך אל תוסיף ראות פני כי ביום ראותך פני תמות
ויאמר משה כן דברת לא אוסיף עוד ראות פניך
ויאמר יהוה אל משה עוד נגע אחד אביא על פרעה ועל מצרים ואחרי כן ישלח אתכם מזה כשלחו כלה גרש יגרש אתכם מזה
דברו נא באזני העם וישאלו איש מאת רעהו ואשה מאת רעותה כלי כסף וכלי זהב ושמלות
ונתתי את חן העם הזה בעיני מצרים והשאלום וכחצית הלילה אני יצא בתוך ארץ מצרים ומת כל בכור בארץ מצרים מבכור פרעה הישב על כסאו ועד בכור השפחה אשר אחר הרחים ועד בכור כל בהמה והיתה צעקה גדלה במצרים אשר כמוה לא נהיתה וכמוה לא תוסיף ולכל בני ישראל לא יחרץ כלב לשנו למאיש ועד בהמה למען תדע אשר יפלא יהוה בין מצרים ובין ישראל וגם האיש משה גדל מאד בארץ מצרים בעיני עבדי פרעה ובעיני העם ויאמר משה אל פרעה כה אמר יהוה בני בכורי ישראל ואמר אליך שלח את בני ויעבדני ותמאן לשלחו הנה יהוה הרג את בנך בכורך
ויאמר משה כה אמר יהוה כחצית הלילה אני יצא בתוך ארץ מצרים
ומת כל בכור בארץ מצרים מבכור פרעה הישב על כסאו ועד בכור השפחה אשר אחר הרחים ועד בכור כל בהמה
והיתה צעקה גדלה במצרים אשר כמוה לא נהיתה וכמוה לא תוסיף
ולכל בני ישראל לא יחרץ כלב לשנו למאיש ועד בהמה למען תדע אשר יפלא יהוה בין מצרים ובין ישראל
וירדו כל עבדיך אלה אלי וישתחוו לי לאמר צא אתה וכל העם אשר ברגליך ואחרי כן אצא ויצא מעם פרעה בחרי אף
ויאמר יהוה אל משה לא ישמע אליכם פרעה למען רבות מופתי בארץ מצרים
ומשה ואהרן עשו את כל המופתים האלה לפני פרעה ויחזק יהוה את לב פרעה ולא שלח את בני ישראל מארצו
ויאמר יהוה אל משה ואל אהרן בארץ מצרים לאמר
החדש הזה לכם ראש החדשים ראישון הוא לכם לחדשי השנה
דברו נא אל כל עדת בני ישראל לאמר בעשור לחדש הזה ויקחו להם איש שה לבית אבות שה לבית
ואם ימעט הבית מהיות משה ולקח הוא ושכינו הקרוב אל ביתו במכסות נפשות איש לפי אכלו תכסו על השה
שה תמים זכר בן שנה יהיה לכם מן הכשבים ומן העזים תקחו
והיה לכם למשמרת עד ארבעה עשר יום לחדש הזה ושחטו אתו כל קהל עדת בני ישראל בין הערבים
ולקחו מן הדם ונתנו על שתי המזזות ועל המשקוף על הבתים אשר יאכלו אתו בהם
ואכלו את הבשר בלילה הזה צלי אש ומצות על מררים יאכלהו
אל תאכלו ממנו נא ובשל מבשל במים כי אם צלי אש ראשו על כרעיו ועל קרבו
ולא תותירו ממנו עד בקר והנותר ממנו עד בקר באש תשרפו
וככה תאכלו אתו מתניכם חגרים נעליכם ברגליכם ומקליכם בידיכם ואכלתם אתו בחפזון פסח הוא ליהוה
ועברתי בארץ מצרים בלילה הזה והכיתי כל בכור בארץ מצרים מאדם עד בהמה ובכל אלהי מצרים אעשה שפטים אני יהוה
והיה הדם לכם לאות על הבתים אשר אתם שם וראיתי את הדם ופסחתי עליכם ולא יהיה בכם נגף למשחית בהכותי בארץ מצרים
והיה היום הזה לכם לזכרון וחגתם אתו חג ליהוה לדרתיכם חקת עולם תחגהו
שבעת ימים מצות תאכלו אך ביום הראישון תשביתו שאר מבתיכם כי כל אכל חמץ ונכרתה הנפש ההיא מישראל מיום הראישון ועד יום השביעי
וביום הראישון מקרא קדש וביום השביעי מקרא קדש יהיה לכם כל מלאכה לא יעשה בהם אך אשר יאכל לכל נפש הוא לבדו יעשה לכם
ושמרתם את המצוה כי בעצם היום הזה הוצאתי את צבאתיכם מארץ מצרים ושמרתם ועשיתם את היום הזה לדרתיכם חקת עולם
בראישון בארבעה עשר יום לחדש בערב תאכלו מצות עד יום אחד ועשרים לחדש בערב
שבעת ימים שאר לא ימצא בבתיכם כי כל אכל מחמצת ונכרתה הנפש ההיא מעדת ישראל בגר ובאזרח הארץ
כל מחמצת לא תאכלו בכל מושבתיכם תאכלו מצות
ויקרא משה לכל זקני ישראל ויאמר אליהם משכו קחו לכם צאן למשפחותיכם ושחטו הפסח
ולקחתם אגדת אזוב וטבלתם בדם אשר בסף והגעתם על המשקף ועל שתי המזזות מן הדם אשר בסף ואתם אל תצאו איש מפתח ביתו עד בקר
ועבר יהוה לנגף את מצרים וראה את הדם על המשקף ועל שתי המזזות ופסח יהוה על הפתח ולא יתן המשחית לבוא אל בתיכם לנגף
ושמרתם את הדבר הזה לחק לך ולבניך עד עולם
והיה כי תבאו אל הארץ אשר יתן יהוה לכם כאשר דבר ושמרתם את העבדה הזאת בחדש הזה
והיה כי יאמרו אליכם בניכם מה העבדה הזאת לכם
ואמרתם זבח פסח הוא ליהוה אשר פסח על בתי בני ישראל במצרים בנגפו את מצרים ואת בתינו הציל ויקדו העם וישתחוו
וילכו ויעשו בני ישראל כאשר צוה יהוה את משה ואת אהרן כן עשו
ויהי בחצי הלילה ויהוה הכה כל בכור בארץ מצרים מבכור פרעה הישב על כסאו ועד בכור השבי אשר בבית הבור וכל בכור בהמה
ויקם פרעה לילה הוא וכל עבדיו וכל מצרים ותהי צעקה גדלה במצרים כי אין בית אשר אין שם מת
ויקרא למשה ולאהרן לילה ויאמר קומו צאו מתוך עמי גם אתם גם בני ישראל ולכו עבדו את יהוה כדבריכם
גם צאנכם גם בקרכם קחו כאשר דברתם ולכו וברכתם גם אתי
ותחזק מצרים על העם למהר לשלחם מן הארץ כי אמרו כלנו מיתים
וישא העם את בצקו טרם יחמץ משארתם צררות בשמלותם על שכמם
ובני ישראל עשו כדבר משה וישאלו ממצרים כלי כסף וכלי זהב ושמלות
ויהוה נתן את חן העם בעיני מצרים וישאילום וינצלו את מצרים
ויסעו בני ישראל מרעמסס סכותה כשש מאות אלף רגלאי הגברים לבד מטף
וגם ערב רב עלה אתם וצאן ובקר מקנה כבד מאד
ויאפו את הבצק אשר הוציאו ממצרים עגות מצות כי לא חמץ כי גרשום מצרים ולא יכלו להתמהמה וגם צדה לא עשו להם
ומושב בני ישראל ואבותם אשר ישבו בארץ כנען ובארץ מצרים שלשים שנה וארבע מאות שנה
ויהי מקץ שלשים שנה וארבע מאות שנה ויהי בעצם היום הזה יצאו כל צבאות יהוה מארץ מצרים
לילה שמרים הוא ליהוה להוציאם מארץ מצרים הוא הלילה הזה ליהוה שמרים לכל בני ישראל לדרותם
ויאמר יהוה אל משה ואל אהרן זאת חקת הפסח כל בן נכר לא יאכל בו
וכל עבד איש מקנת כספו ומלת אתו אז יאכל בו
תושב ושכיר לא יאכל בו
בבית אחד יאכל לא תוציאו מן הבית מן הבשר החוצה ועצם לא תשברו בו
כל עדת ישראל יעשו אתו
וכי יגור אתכם גר ועשה פסח ליהוה המול לו כל זכר ואז יקרב לעשותו והיה כאזרח הארץ וכל ערל לא יאכל בו
תורה אחת יהיה לאזרח ולגר הגר בתוככם
ויעשו כל בני ישראל כאשר צוה יהוה את משה ואת אהרן כן עשו
ויהי בעצם היום הזה הוציא יהוה את בני ישראל מארץ מצרים על צבאתם
וידבר יהוה אל משה לאמר
קדש לי כל בכור פטר כל רחם בבני ישראל באדם ובבהמה לי הוא
ויאמר משה אל העם זכרו את היום הזה אשר יצאתם בו מארץ מצרים מבית עבדים כי בחזק יד הוציא יהוה אתכם מזה ולא יאכל חמץ היום
ואתם יוצאים בחדש האביב
והיה כי יביאך יהוה אלהיך אל ארץ הכנעני החתי והאמרי והפרזי והגרגשי והחוי והיבוסי אשר נשבע לאבתיך לתת לך ארץ זבת חלב ודבש ועבדת את העבדה הזאת בחדש הזה
ששת ימים תאכל מצות וביום השביעי חג ליהוה
מצות יאכל את שבעת הימים לא יראה לך חמץ ולא יראה לך שאר בכל גבולך
והגדת לבנך ביום ההוא לאמר בעבור זה עשה יהוה לי בצאתי ממצרים
והיו לך לאות על ידיך ולזכרון בין עיניך למען תהיה תורת יהוה בפיך כי ביד חזקה הוציאך יהוה ממצרים
ושמרת את החקה הזאת למועדה מימים ימימה
והיה כי יביאך יהוה אלהיך אל ארץ הכנעני כאשר נשבע לך ולאבתיך ונתנה לך
והעברת כל פטר רחם ליהוה וכל פטר שגר בהמה אשר יהיו לך הזכרים ליהוה
וכל פטר חמור תפדה בשה ואם לא תפדנו וערפתו וכל בכור אדם בבניך תפדה
והיה כי ישאלך בנך מחר לאמר מה זאת ואמרת אליו בחזק יד הוציאנו יהוה ממצרים מבית עבדים
ויהי כי הקשה פרעה לשלחנו ויהרג יהוה כל בכור בארץ מצרים מבכור אדם עד בכור בהמה על כן אני זבח ליהוה כל פטר רחם הזכרים וכל בכור אדם בבני אפדה
והיו לך לאות על ידיך ולטטפות בין עיניך כי בחזק יד הוציאך יהוה ממצרים
ויהי בשלח פרעה את העם ולא נחם אלהים דרך ארץ פלשתים כי קרוב הוא כי אמר אלהים פן ינחם העם בראותם מלחמה ושבו מצרימה
ויסב אלהים את העם דרך מדבר ים סוף וחמישים עלו בני ישראל מארץ מצרים
ויקח משה את עצמות יוסף עמו כי השבע השביע יוסף את בני ישראל לאמר פקד יפקד אלהים אתכם והעליתם את עצמתי מזה אתכם
ויסעו מסכות ויחנו באתם אשר בקצה המדבר
ויהוה הלך לפניהם יומם בעמוד ענן נחתם דרך ולילה בעמוד אש להאיר להם ללכת יומם ולילה
לא ימוש עמוד הענן יומם ועמוד אש לילה לפני העם
וידבר יהוה אל משה לאמר
דבר אל בני ישראל וישובו ויחנו לפני פי החירת בין מגדל ובין הים לפני בעל צפון נכחו תחנו על הים
ואמר פרעה לבני ישראל נבכים הם בארץ סגר עליהם המדבר
והחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני יהוה ויעשו כן
ויגד למלך מצרים כי ברח העם ויהפך לב פרעה ועבדיו על העם ויאמרו מה זאת עשינו כי שלחנו את ישראל מעבדנו
ויאסר את רכבו ואת עמו לקח עמו
ויקח שש מאות רכב בחור וכל רכב מצרים ושלישים על כלו
ויחזק יהוה את לב פרעה מלך מצרים וירדף אחרי בני ישראל ובני ישראל יוצאים ביד רמה
וירדפו מצרים אחריהם וישגו אתם חנים על הים כל סוס רכב פרעה ופרשיו וחילו על פי החירת לפני בעל צפון
ופרעה הקריב וישאו בני ישראל את עיניהם ויראו והנה מצרים נסעים אחריהם וייראו מאד ויצעקו בני ישראל אל יהוה
ויאמרו אל משה המבלי אין קברים במצרים לקחתנו למות במדבר מה זאת עשית לנו להוציאנו ממצרים
הלוא זה הדבר אשר דברנו אליך במצרים לאמר חדל נא ממנו ונעבדה את מצרים כי טוב לנו עבד את מצרים ממותנו במדבר
ויאמר משה אל העם אל תיראו התיצבו וראו את ישועת יהוה אשר יעשה לכם היום כי כאשר ראיתם את מצרים היום לא תוסיפון לראותם עוד עד עולם
יהוה ילחם לכם ואתם תחרישון
ויאמר יהוה אל משה מה תצעק אלי דבר אל בני ישראל ויסעו
ואתה הרם את מטך ונטה את ידך על הים ובקעהו ויבאו בני ישראל בתוך הים ביבשה
ואני הנני מחזיק את לב מצרים ויבאו אחריהם ואכבדה בפרעה ובכל חילו ברכבו ובפרשיו
וידעו כל מצרים כי אני יהוה בהכבדי בפרעה ובכל חילו ברכבו ובפרשיו
ויסע מלאך האלהים ההלך לפני מחנה ישראל וילך מאחריהם ויסע עמוד הענן מפניהם ויעמד מאחריהם
ויבא בין מחנה מצרים ובין מחנה ישראל ויהי הענן החשך ויאר את הלילה ולא קרב זה אל זה כל הלילה
ויט משה את ידו על הים ויולך יהוה את הים ברוח קדים עזה כל הלילה וישם את הים לחרבה ויבקעו המים
ויבאו בני ישראל בתוך הים ביבשה והמים להם חומה מימינם ומשמאלם
וירדפו מצרים ויבאו אחריהם כל סוס פרעה רכבו ופרשיו אל תוך הים
ויהי באשמרת הבקר וישקף יהוה על מחנה מצרים בעמוד אש וענן ויהם את מחנה מצרים
ויאסר את אפן מרכבתיו וינהגהו בכבודות ויאמרו מצרים אנוסה מפני ישראל כי יהוה הנלחם להם במצרים
ויאמר יהוה אל משה נטה את ידך על הים וישובו המים על מצרים על רכבו ועל פרשיו
ויט משה את ידו על הים וישב הים לפנות הבקר לאיתנו ומצרים נסעים לקראתו וינער יהוה את מצרים תוך הים
וישובו המים ויכסו את הרכב ואת הפרשים לכל חיל פרעה הבאים אחריהם בים לא נשאר בהם עד אחד
ובני ישראל הלכו ביבשה בתוך הים והמים להם חומה מימינם ומשמאלם
ויושיע יהוה ביום ההוא את ישראל מיד מצרים וירא ישראל את מצרים מת על שפת הים
וירא ישראל את היד הגדלה אשר עשה יהוה במצרים וייראו העם את יהוה ויאמנו ביהוה ובמשה עבדו
אז ישר משה ובני ישראל את השירה הזאת ליהוה ויאמרו לאמר אשירו ליהוה כי גוי גאה סוס ורכבו רמה בים
עזי וזמרתי ויהי לי לישועה זה אלי ואנוהו אלהי אבי וארממנהו
יהוה גיבור במלחמה יהוה שמו
מרכבת פרעה וחיליו ירא בים ומבחר שלישיו טבעו בים סוף
תהומות יכסמו ירדו במצלות כמו אבן
ימינך יהוה נדארי בכח ימינך יהוה תרעץ אויב
וברב גאניך תהרס קמיך תשלח חרונך יאכלמו כקש
וברוח אפך נערמו מים נצבו כמו נד נזלים קפאו תהומות בלב ים
אמר אויב ארדף אשיג אחלק שלל תמלאמו נפשי אריק חרבי תורישמו ידי
נשבת ברוחך כסמו ים צללו כעופרת במים אדירים
מי כמוך באלים יהוה מי כמוך נדארי בקדש נורא תהלת עשה פלאה
נטית ימינך תבלעמו הארץ
נחית בחסדך עם זה גאלת נחלת בעזך אל נוה קדשך
שמעו עמים וירגזו חיל אחז ישבי פלשת
אז נבהלו אלופי אדום אילי מואב יאחזמו רעד נמגו כל ישבי כנען
תפל עליהם אימה ופחד ובגדול זרועך ידמאו כאבן עד יעבר עמך יהוה עד יעבר עם זה קנית
תביאמו ותטעמו בהר נחלתך מכון לשבתך פעלת יהוה מקדש יהוה כוננו ידך
יהוה ימלך עולם ועוד
כי בא סוס פרעה ברכבו ובפרשיו בים וישב יהוה עליהם את מי הים ובני ישראל הלכו ביבשה בתוך הים
ותקח מרים הנביאה אחות אהרן את התף בידה ותצאנה כל הנשים אחריה בתפים ובמחלות
ותען להם מרים שירו ליהוה כי גוי גאה סוס ורכבו רמה בים
ויסע משה את ישראל מים סוף ויוציאהו אל מדבר שור וילכו דרך שלשת ימים במדבר ולא מצאו מים
ויבאו מרתה ולא יכלו לשתות מים ממרה כי מרים הם על כן קרא שמה מרה
וילן העם על משה לאמר מה נשתה
ויצעק משה אל יהוה ויראהו יהוה עץ וישלך אל המים וימתקו המים שם שם לו חק ומשפט ושם נסהו
ויאמר אם שמע תשמע לקול יהוה אלהיך והישר בעיניו תעשה והאזנת למצותיו ושמרת כל חקיו כל המחלה אשר שמתי במצרים לא אשים עליך כי אני יהוה רפאך
ויבאו אילים ובאילים שתים עשרה עינות מים ושבעים תמרים ויחנו שם על המים
ויסעו מאילים ויבאו כל עדת בני ישראל אל מדבר סין אשר בין אילים ובין סיני בחמשה עשר יום לחדש השני לצאתם מארץ מצרים
וילנו כל עדת בני ישראל על משה ועל אהרן במדבר
ויאמרו אליהם בני ישראל מי יתן מותנו ביד יהוה בארץ מצרים בשבתנו על סיר הבשר באכלנו לחם לשבע כי הוצאתם אתנו אל המדבר הזה להמית את כל הקהל הזה ברעב
ויאמר יהוה אל משה הנני ממטיר לכם לחם מן השמים ויצא העם ולקטו דבר יום ביומו למען אנסנו הילכו בתורותי אם לא
והיה ביום הששי והכינו את אשר יביאו והיה משנה על אשר ילקטו יום ויום
ויאמר משה ואהרן אל כל בני ישראל ערב וידעתם כי יהוה הוציא אתכם מארץ מצרים
ובקר וראיתם את כבוד יהוה בשמעו את תלנתיכם על יהוה ואנחנו מה כי תלנו עלינו
ויאמר משה בתת יהוה לכם בערב בשר לאכל ולחם בבקר לשבע בשמע יהוה את תלנתיכם אשר אתם מלנים עליו ואנחנו מה לא עלינו תלנתיכם כי על יהוה
ויאמר משה אל אהרן אמר אל כל עדת בני ישראל קרבו לפני יהוה כי שמע את תלנתיכם
ויהי כדבר אהרן אל כל עדת בני ישראל ויפנו אל המדבר והנה כבוד יהוה נראה בענן
וידבר יהוה אל משה לאמר
שמעתי את תלנות בני ישראל דבר אליהם לאמר בין הערבים תאכלו בשר ובבקר תשבעו לחם וידעתם כי אני יהוה אלהיכם
ויהי בערב ותעל השלוי ותכס את המחנה ובבקר היתה שכבת הטל סביב למחנה
ותעל שכבת הטל והנה על פני המדבר דק מחספס דק ככופר על הארץ
ויראו בני ישראל ויאמרו איש אל אחיו מן הוא כי לא ידעו מה הוא ויאמר משה אליהם הוא הלחם אשר נתן יהוה לכם לאכלה
זה הדבר אשר צוה יהוה לקטו ממנו איש לפי אכלו עמר לגלגלת מספר נפשתיכם איש לאשר באהלו תקחו
ויעשו כן בני ישראל וילקטו המרבה והממעיט
וימדו בעמר ולא העדיף המרבה והממעיט לא החסיר איש לפי אכלו לקטו
ויאמר משה אליהם איש אל יותיר ממנו עד בקר
ולא שמעו אל משה ויותירו אנשים ממנו עד בקר וירם תולעים ויבאש ויקצף עליהם משה
וילקטו אתו בבקר בבקר איש לפי אכלו וחמה השמש ונמס
ויהי ביום הששי לקטו לחם משנה שני העמר לאחד ויבאו כל נשיאי העדה ויגדו למשה
ויאמר אליהם הוא אשר דבר יהוה שבתון שבת קדש ליהוה מחר את אשר תאפו אפו ואת אשר תבשלו בשלו ואת כל העדף הניחו לכם למשמרת עד בקר
ויניחו אתו עד הבקר כאשר צוה משה ולא הבאיש ורמה לא היתה בו
ויאמר משה אכלהו היום כי שבת היום ליהוה היום לא תמצאו בשדה
ששת ימים תלקטהו וביום השביעי שבת לא יהיה בו
ויהי ביום השביעי יצאו מן העם ללקט ולא מצאו
ויאמר יהוה אל משה עד הנה מאנתם לשמר מצותי ותורותי
ראו כי יהוה נתן לכם את השבת על כן הוא נתן לכם ביום הששי לחם יומים שבו איש תחתיו אל יצא איש ממקומו ביום השבת
וישבת העם ביום השביעי
ויקראו בית ישראל את שמו מן והוא כזרע גד לבן וטעמו כצפחית בדבש
ויאמר משה זה הדבר אשר צוה יהוה מלאו העמר ממנו למשמרת לדרתיכם למען יראו את הלחם אשר האכלתי אתכם במדבר בהוצאי אתכם מארץ מצרים
ויאמר משה אל אהרן קח צנצנת אחת ותן שם מלוא העמר מן והניח אתו לפני יהוה למשמרת לדרתיכם
כאשר צוה יהוה את משה ויניחהו אהרן לפני העדות למשמרת
ובני ישראל אכלו את המן ארבעים שנה עד באם אל ארץ נושבת את המן אכלו עד באם אל קצה ארץ כנען
והעמר עשירת האיפה הוא
ויסעו כל עדת בני ישראל ממדבר סין למסעיהם על פי יהוה ויחנו ברפידים ואין מים לשתות העם
וירב העם עם משה ויאמר תנה לנו מים ונשתה ויאמר להם משה מה תריבון עמדי ומה תנסו את יהוה
ויצמא שם העם למים וילן העם על משה ויאמרו למה העליתנו ממצרים להמית אתי ואת בני ואת מקני בצמא
ויצעק משה אל יהוה לאמר מה אעשה לעם הזה עוד מעט וסקלוני
ויאמר יהוה אל משה עבר לפני העם וקח אתך מזקני ישראל ומטך אשר הכית בו את היאר תקח בידך והלכת
הנני עמד לפניך שם על הצור בחורב והכית בצור ויצא ממנו מים ושתה העם ויעש כן משה לעיני זקני ישראל
ויקרא שם המקום מסה ומריבה על ריב בני ישראל ועל נסותם את יהוה לאמר היש יהוה בקרבנו אם אין
ויבא עמלק וילחם עם ישראל ברפידים
ויאמר משה ליהושע בחר לנו אנשים וצא הלחם בעמלק מחר אנכי נצב על ראש הגבעה ומטה האלהים בידי
ויעש יהושע כאשר אמר לו משה להלחם בעמלק ומשה ואהרן וחור עלו אל ראש הגבעה
והיה כאשר ירים משה ידיו וגבר ישראל וכאשר יניח ידיו וגבר עמלק
וידי משה כבדים ויקחו אבן וישמו תחתיו וישב עליה ואהרן וחור תמכו בידיו מזה אחד ומזה אחד ויהיו ידיו אמונה עד בא השמש
ויחלש יהושע את עמלק ואת עמו ויכם לפי חרב
ויאמר יהוה אל משה כתב זאת זכרון בספר ושים באזני יהושע כי מחה אמחה את זכר עמלק מתחת השמים
ויבן משה מזבח ויקרא שמו יהוה נסי
ויאמר כי יד על כסא מלחמה ליהוה בעמלק מדר ודר
וישמע יתרו כהן מדין חתן משה את כל אשר עשה אלהים למשה ולישראל עמו כי הוציא יהוה את ישראל ממצרים
ויקח יתרו חתן משה את צפורה אשת משה אחר שלחיה
ואת שני בניה אשר שם האחד גרשם כי אמר גר הייתי בארץ נכריה
ושם האחד אליעזר כי אלהי אבי בעזרי ויצלני מחרב פרעה
ויבא יתרו חתן משה ובניו ואשתו אל משה אל המדבר אשר הוא חנה שם הר האלהים
ויאמר למשה הנה חתנך יתרו בא אליך ואשתך ושני בניה עמה
ויצא משה לקראת חתנו וישתחוי למשה וישק לו וישאלו איש לרעהו לשלום ויבאהו האהלה
ויספר משה לחתנו את כל אשר עשה יהוה לפרעה ולמצרים על אדות ישראל את כל התלאה אשר מצאתם בדרך ויצלם יהוה
ויחד יתרו על כל הטובה אשר עשה יהוה לישראל אשר הצילו מיד מצרים
ויאמר יתרו ברוך יהוה אשר הציל אתכם מיד מצרים ומיד פרעה אשר הציל את העם מתחת יד מצרים
עתה ידעתי כי גדול יהוה מכל האלהים כי בדבר אשר זדו עליהם
ויקח יתרו חתן משה עלה וזבחים לאלהים ויבא אהרן ומזקני ישראל לאכל לחם עם חתן משה לפני האלהים
ויהי ממחרת וישב משה לשפט את העם ויעמד העם על משה מן הבקר ועד הערב
וירא חתן משה את כל אשר הוא עשה לעם ויאמר מה הדבר הזה אשר אתה עשה לעם מדוע אתה ישב לבדך וכל העם נצב עליך מן הבקר ועד הערב
ויאמר משה לחתנו כי יבוא אלי העם לדרש אלהים
כי יהיה להם דבר בא אלי ושפטתי בין איש ובין רעהו והודעתיו את חקי האלהים ואת תורותיו
ויאמר חתן משה אליו לא טוב הדבר אשר אתה עשה
נבל תבל גם אתה גם העם הזה אשר עמך כי כבד ממך הדבר לא תוכל עשותו לבדך
עתה שמע בקולי אעיצך ויהי אלהים עמך הוי אתה לעם מול האלהים והבאת אתה את הדברים אל האלהים
והזהרת אתם את החקים ואת התורה והודעת להם את הדרך אשר ילכו בה ואת המעשה אשר יעשון
ואתה תחזה לך מכל העם אנשי חיל יראי אלהים אנשי אמת שנאי בצע ושמת עליהם שרי אלפים ושרי מאות שרי חמשים ושרי עשרות
ושפטו את העם בכל עת והיה כל הדבר הגדול יביאון אליך וכל הדבר הקטן ישפטו הם והקל מעליך ונשאו אתך
אם את הדבר הזה תעשה וצוך אלהים ויכלת עמד וגם כל העם הזה אל מקומו יבוא בשלום
וישמע משה לקול חתנו ויעש כל אשר אמר ויאמר משה אל העם לא אוכל אנכי לבדי שאת אתכם יהוה אלהיכם הרבה אתכם והנכם היום ככוכבי השמים לרב יהוה אלהי אבתיכם יסף עליכם ככם אלף פעמים ויברך אתכם כאשר דבר לכם איך אשא לבדי טרחכם משאכם וריבכם הבו לכם אנשים חכמים ונבונים וידעים לשבטיכם ואשימם בראשיכם ויענו ויאמרו טוב הדבר אשר דברת לעשות ויקח את ראשי שבטיהם אנשים חכמים וידעים
ויתן אתם ראשים עליהם שרי אלפים ושרי מאות שרי חמשים ושרי עשרות ושטרים לשבטיהם ויצו את שפטיהם לאמר שמעו בין אחיכם ושפטתם צדק בין איש ובין אחיו ובין גרו לא תכירו פנים במשפט כקטן כגדול תשמעון לא תגורו מפני איש כי המשפט לאלהים הוא והדבר אשר יקשה מכם תקריבון אלי ושמעתיו ויצו אתם את כל הדברים אשר יעשון
וישפטו את העם בכל עת את הדבר הגדול יביאון אל משה וכל הדבר הקטן ישפטו הם
וישלח משה את חתנו וילך לו אל ארצו
בחדש השלישי לצאת בני ישראל מארץ מצרים ביום הזה באו מדבר סיני
ויסעו מרפידים ויבאו מדבר סיני ויחנו במדבר ויחן שם ישראל נגד ההר
ומשה עלה אל האלהים ויקרא אליו יהוה מן ההר לאמר כה תאמר לבית יעקב ותגיד לבני ישראל
אתם ראיתם את אשר עשיתי למצרים ואשא אתכם על כנפי נשרים ואביא אתכם אלי
ועתה אם שמע תשמעו בקולי ושמרתם את בריתי והייתם לי סגלה מכל העמים כי לי כל הארץ
ואתם תהיו לי ממלכת כהנים וגוי קדש אלה הדברים אשר תדבר אל בני ישראל
ויבא משה ויקרא לזקני העם וישם לפניהם את כל הדברים האלה אשר צוהו יהוה
ויענו כל העם יחדו ויאמרו כל אשר דבר יהוה נעשה וישב משה את דברי העם אל יהוה
ויאמר יהוה אל משה הנה אנכי בא אליך בעבי הענן בעבור ישמע העם בדברי עמך וגם בך יאמנו לעולם ויגד משה את דברי העם אל יהוה
ויאמר יהוה אל משה לך אל העם וקדשתם היום ומחר וכבסו שמלותם
והיו נכונים ליום השלישי כי ביום השלישי ירד יהוה לעיני כל העם אל הר סיני
והגבלת את ההר סביב ואל העם תאמר השמרו לכם עלות בהר ונגע בקצהו כל הנגע בהר מות יומת
לא תגע בו יד כי סקל יסקל או ירא יראה אם בהמה אם איש לא יחיה במושך היובל הם יעלו בהר
וירד משה מן ההר אל העם ויקדש את העם ויכבסו שמלותם
ויאמר אל העם היו נכונים לשלשת הימים אל תגשו אל אשה
ויהי ביום השלישי בהיות הבקר ויהי קולות וברקים וענן כבד על ההר וקול השופר חזק מאד ויחרד כל העם אשר במחנה
ויוצא משה את העם לקראת האלהים מן המחנה ויתיצבו בתחתית ההר
והר סיני עשן כלו מפני אשר ירד יהוה עליו באש ויעל עשנו כעשן הכבשן ויחרד כל ההר מאד
ויהי קול השופר הלך וחזק מאד משה ידבר והאלהים יעננו בקול
וירד יהוה על הר סיני אל ראש ההר ויקרא יהוה אל משה אל ראש ההר ויעל משה
ויאמר יהוה אל משה רד העד בעם פן יחרסו אל יהוה לראות ונפל ממנו רב
וגם הכהנים הנגשים אל יהוה יתקדשו פן יפרץ בם יהוה
ויאמר משה אל יהוה לא יוכל העם לעלות אל הר סיני כי אתה העדת בנו לאמר הגבל את ההר וקדשתו
ויאמר אליו יהוה ך רד ועלית אתה ואהרן עמך והכהנים והעם אל יחרסו לעלות אל יהוה פן יפרץ בם
וירד משה מן ההר אל העם ויאמר אליהם
וידבר אלהים את כל הדברים האלה לאמר
אנכי יהוה אלהיך אשר הוצאתיך מארץ מצרים מבית עבדים
לא יהיה לך אלהים אחרים על פני
לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ
לא תשתחוה להם ולא תעבדם כי אנכי יהוה אלהיך אל קנא פקד עון אבות על בנים על שלישים ועל רביעים לשנאי
ועשה חסד לאלפים לאהבי ולשמרי מצותי
לא תשא את שם יהוה אלהיך לשוא כי לא ינקה יהוה את אשר ישא את שמו לשוא
שמור את יום השבת לקדשהו
ששת ימים תעבד ועשית כל מלאכתך
ויום השביעי שבת ליהוה אלהיך לא תעשה בו כל מלאכה אתה ובנך ובתך עבדך ואמתך בהמתך וגרך אשר בשעריך
כי ששת ימים עשה יהוה את השמים ואת הארץ את הים ואת כל אשר בם וינח ביום השביעי על כן ברך יהוה את יום השבת ויקדשהו
כבד את אביך ואת אמך למען יארכון ימיך על האדמה אשר יהוה אלהיך נתן לך
לא תרצח
לא תנאף
לא תגנב
לא תענה ברעך עד שקר
לא תחמד בית רעך ולא תחמד אשת רעך שדהו עבדו ואמתו שורו וחמורו וכל אשר לרעך והיה כי יביאך יהוה אלהיך אל ארץ הכנעני אשר אתה בא שמה לרשתה והקמת לך אבנים גדלות ושדת אתם בשיד וכתבת על האבנים את כל דברי התורה הזאת והיה בעברכם את הירדן תקימו את האבנים האלה אשר אנכי מצוה אתכם היום בהרגריזים ובנית שם מזבח ליהוה אלהיך מזבח אבנים לא תניף עליהם ברזל אבנים שלמות תבנה את מזבח יהוה אלהיך והעלית עליו עלות ליהוה אלהיך וזבחת שלמים ואכלת שם ושמחת לפני יהוה אלהיך ההר ההוא בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלון מורא מול שכם
וכל העם שמע את הקולות ואת קול השופר וראים את הלפידים ואת ההר עשן ויראו כל העם וינעו ויעמדו מרחק
ויאמרו אל משה הן הראנו יהוה אלהינו את כבודו ואת גדלו ואת קולו שמענו מתוך האש היום הזה ראינו כי ידבר אלהים את האדם וחי ועתה למה נמות כי תאכלנו האש הגדלה הזאת אם יספים אנחנו לשמע את קול יהוה אלהינו עוד ומתנו כי מי כל בשר אשר שמע קול אלהים חיים מדבר מתוך האש כמונו וחי קרב אתה ושמע את כל אשר יאמר יהוה אלהינו ואתה תדבר אלינו את כל אשר ידבר יהוה אלהינו אליך ושמענו ועשינו ואל ידבר עמנו האלהים פן נמות
ויאמר משה אל העם אל תיראו כי לבעבור נסות אתכם בא האלהים ובעבור תהיה יראתו על פניכם לבלתי תחטאו
ויעמד העם מרחק ומשה נגש אל הערפל אשר שם האלהים וידבר יהוה אל משה לאמר שמעתי את קול דברי העם הזה אשר דברו אליך הטיבו כל אשר דברו מי יתן והיה לבבם זה להם ליראה אתי ולשמר את מצותי כל הימים למען ייטב להם ולבניהם לעולם נביא אקים להם מקרב אחיהם כמוך ונתתי דברי בפיו ודבר אליהם את כל אשר אצונו והיה האיש אשר לא ישמע אל דבריו אשר ידבר בשמי אנכי אדרש מעמו אך הנביא אשר יזיד לדבר דבר בשמי את אשר לא צויתיו לדבר ואשר ידבר בשם אלהים אחרים ומת הנביא ההוא וכי תאמר בלבבך איך נודע את הדבר אשר לא דברו יהוה אשר ידבר הנביא בשם יהוה לא יהיה הדבר ולא יבוא הוא הדבר אשר לא דברו יהוה בזדון דברו הנביא לא תגור ממנו לך אמר להם שובו לכם לאהליכם ואתה פה עמד עמדי ואדברה אליך את כל המצוה החקים והמשפטים אשר תלמדם ועשו בארץ אשר אנכי נתן להם לרשתה
וידבר יהוה אל משה לאמר דבר אל בני ישראל אתם ראיתם כי מן השמים דברתי עמכם
לא תעשו אתי אלהי כסף ואלהי זהב לא תעשו לכם
מזבח אדמה תעשה לי וזבחת עליו את עלתיך ואת שלמיך מצאנך ומבקרך ובמקום אשר אזכרתי את שמי שמה אבוא אליך וברכתיך
ואם מזבח אבנים תעשה לי לא תבנה אתהן גזית כי חרבך הנפת עליו ותחללהו
ולא תעלה במעלות על מזבחי אשר לא תגלה ערותך אליו
אלה המשפטים אשר תשים לפניהם
כי תקנה עבד עברי שש שנים יעבדך ובשבעית יצא לחפשי חנם
אם בגפיו יבוא בגפיו יצא אם בעל אשה הוא ויצאה אשתו עמו
אם אדניו יתן לו אשה וילדה לו בנים או בנות האשה וילידיה תהיה לאדניו והוא יצא בגפיו
אם אמר יאמר העבד אהבתי את אדני את אשתי ואת בני לא אצא חפשי
והגישו אדניו אל האלהים והגישו אל הדלת או אל המזוזה ורצע אדניו את אזנו במרצע ועבדו לעולם
וכי ימכר איש את בתו לאמה לא תצא כצאת העבדים
אם רעה היא בעיני אדניה אשר לא העידה והפדה לעם נכרי לא ימשל למכרה בבגדו בה
ואם לבנו יעידנה כמשפט הבנות יעשה לה
ואם אחרת יקח לו שארה כסותה וענתה לא יגרע
ואם שלש אלה לא יעשה לה ויצאה חנם אין כסף
מכה איש ומת מות יומת
ואשר לא צדה והאלהים אנה לידו ושמתי לך מקום אשר ינוס שמה
וכי יזיד איש על רעהו להרגו בערמה מעם מזבחי תקחנו למות
ומכה אביו ואמו מות יומת
וגנב איש ומכרו ונמצא בידו מות יומת
ומקלל אביו ואמו מות יומת
וכי יריבון אנשים והכו איש את רעהו ולא ימות ונפל למשכב
אם יקום והתהלך בחוץ על משענתו ונקה המכה רק שבתו יתן ורפא ירפא
וכי יכה איש את עבדו או את אמתו ומת תחת ידו מות יומת
אך אם יום או יומים יעמד לא יומת כי כספו הוא
וכי ינצו אנשים ונגפו אשה הרה ויצא ולדה ולא יהיה אסון ענש יענש כאשר ישית עליו בעל האשה ונתן בפללים
ואם אסון יהיה ונתתה נפש תחת נפש
עין תחת עין שן תחת שן יד תחת יד רגל תחת רגל
מכוה תחת מכוה פצע תחת פצע חבורה תחת חבורה
וכי יכה איש את עין עבדו או את עין אמתו ושחתה לחפשי ישלחנו תחת עינו
ואם שן עבדו או שן אמתו יפל לחפשי ישלחנו תחת שנו
וכי יכה שור וכל בהמה את איש או את אשה ומת סקל יסקל הבהמה ולא יאכל את בשרו ובעל הבהמה נקיא
ואם בהמה מכה היא מתמול שלשום והועד בבעליו ולא ישמרנו והמית איש או אשה הבהמה תסקל וגם בעליו יומת
אם כופר יושת עליו ונתן פדיון נפשו ככל אשר יושת עליו
או בן יכה או בת כמשפט הזה יעשה לו
אם עבד תכה הבהמה או אמה כסף שלשים שקלים יתן לאדניו והבהמה תסקל
וכי יפתח איש בור או כי יכרה איש בור ולא יכסנו ונפל שם שור או חמור או כל בהמה
בעל הבור ישלם כסף ישיב לבעליו והמת יהיה לו
וכי יגף שור איש או כל בהמתו את שור רעהו או את כל בהמתו ומת ומכרו את החי וחצו את כספו וגם את המת יחצון
או נודע כי בהמה מכה היא מתמול שלשום ולא ישמרנו בעליו שלם ישלם בהמה תחת בהמה והמת יהיה לו
וכי יגנב איש שור או שה וטבחו או מכרו חמשה בקר ישלם תחת השור וארבע צאן תחת השה
אם במחתרת ימצא הגנב והכהו ומת אין לו דם
אם זרחה השמש עליו דם לו שלם ישלם אם אין לו ונמכר בגנבתו
אם המצא תמצא בידו הגנבה משור עד חמור עד שה עד כל בהמה חיים אחד שנים ישלם
וכי יבעיר איש שדה או כרם ושלח את בעירו ובער בשדה אחר שלם ישלם משדהו כתבואתה ואם כל השדה יבעה מיטב שדהו ומיטב כרמו ישלם
כי תצא אש ומצאה קוצים ונאכל גדיש או הקמה או שדה שלם ישלם המבעיר את הבעירה
וכי יתן איש אל רעהו כסף או כלים לשמר ונגנב מבית האיש אם ימצא הגנב ושלם אחד שנים
ואם לא ימצא הגנב ונקרב בעל הבית אל האלהים אם לא שלח ידו במלאכת רעהו
על כל דבר פשע על שור על חמור על שה על שמלה על כל האבדה אשר יאמר כי הוא זה עד יהוה יבוא דבר שניהם אשר ירשיענו האלהים ישלם אחד שנים לרעהו
וכי יתן איש אל רעהו חמור או שור או שה או כל בהמה לשמר ומת או נשבר או נשבה אין ראה
שבועת יהוה תהיה בין שניהם אם לא שלח ידו במלאכת רעהו ולקח בעליו ולא ישלם
אם גנב יגנב מעמו ושלם לבעליו
אם טרף יטרף יביא עד הטרפה ולא ישלם
וכי ישאל איש מעם רעהו ונשבר או מת בעליו אין עמו שלם ישלם
אם בעליו עמו לא ישלם אם שכיר הוא ובא בשכרו
וכי יפתה איש בתולה אשר לא ארשה ושכב עמה מהר ימהרנה לו לאשה
ואם מאן ימאן אביה לתתה לו כסף ישקל כמהר הבתולות
מכשפה לא תחיה
כל שכב עם בהמה מות יומת
זבח לאלהים אחרים יחרם
וגר לא תונו ולא תלחצו כי גרים הייתם בארץ מצרים
כל אלמנה ויתום לא תענו
כי אם ענה תענו אתו כי אם צעק יצעק אלי שמע אשמע צעקתו
וחרה אפי והרגתי אתכם בחרב והיו נשיכם אלמנות ובניכם יתומים
אם כסף תלוה את עמי את עני עמך לא תהיה לו כנשא לא תשימנו עליו נשך
אם חבל תחבל את שמלת רעך עד בא השמש תשיבנה לו
כי היא כסותו לבדה היא שמלתו לעורו במה ישכב והיה כי יצעק אלי ושמעתי כי חנון אנכי
אלהים לא תקלל ונשיא בעמך לא תאר
מליתך ודמעך לא תאחר בכור בניך תתן לי
כן תעשה לשורך ולצאנך שבעת ימים יהיה עם אמו וביום השמיני תתננו לי
ואנשי קדש תהיו לי ובשר בשדה טרפה לא תאכלו השליך תשליכו אתו
לא תשא שמע שוא אל תשית ידך עם רשע להיות עד חמס
לא תהיה אחרי רבים לרעות ולא תענה על ריב לנטות אחרי רבים להטות
ודל לא תהדר בריבו
כי תפגע שור איבך או חמורו או כל בהמתו תעה השב תשיבנו לו
כי תראה חמור שנאך רבץ תחת משאו וחדלת מעזב לו עזב תעזב עמו
לא תטה משפט אביונך בריבו
מדבר שקר תרחק ונקיא וצדיק אל תהרג כי לא הצדיק רשע
ושחד אל תקח כי השחד יעור עיני פקחים ויסלף דברי צדקים
וגר לא תלחצו ואתם ידעתם את נפש הגר כי גרים הייתם בארץ מצרים
ושש שנים תזרע את ארצך ואספת את תבואתה
והשביעית תשמטנה ונטשתה ואכלו אביוני עמך ויתרם תאכל חית השדה כן תעשה לכרמך ולזיתיך
ששת ימים תעשה מעשיך וביום השביעי תשבת למען ינוח עבדך ואמתך כמוך וכל בהמתך והגר
וכל אשר אמרתי אליכם תשמרו ושם אלהים אחרים לא תזכר ולא ישמעו על פיך
שלש רגלים תחג לי בשנה
את חג המצות תשמר שבעת ימים תאכל מצות כאשר צויתיך למועד חדש האביב כי בו יצאת ממצרים ולא יראו פני רקים
וחג הקציר בכורי מעשיך אשר תזרע בשדה וחג האסף בצאת השנה באספך את מעשיך מן השדה
שלש פעמים בשנה יראה כל זכורך את פני הארון יהוה
לא תזבח על חמץ דם זבחי ולא ילין חלב חגי עד בקר
ראשית בכורי אדמתך תביא ביתה יהוה אלהיך לא תבשל גדי בחלב אמו כי עשה זאת כזבח שכח ועברה היא לאלהי יעקב
הנה אנכי שלח מלאכי לפניך לשמרך בדרך ולהביאך אל המקום אשר הכנתי
השמר מפניו ושמע בקולו אל תמרי בו כי לא ישא לפשעכם כי שמי בקרבו
כי אם שמע תשמעו בקולי ועשיתם את כל אשר אדבר ואיבתי את איביך וצרתי את צרריך
כי ילך מלאכי לפניך והביאך אל הכנעני והאמרי והחתי והגרגשי והפרזי והחוי והיבוסי והכחדתיו
לא תשתחוי לאלהיהם ולא תעבדם ולא תעשה כמעשיהם כי הרס תהרסם ושבר תשבר מצבתיהם
ועבדתם את יהוה אלהיכם וברך את לחמך ואת מימיך והסרתי מחלה מקרבך
ולא תהיה משכלה ועקרה בארצך את מספר ימיך אמלא
את אימתי אשלח לפניך והמתי את כל העם אשר תבוא בהן ונתתי את כל איביך אליך ערף
ושלחתי את הצרעה לפניך וגרשה את הכנעני ואת האמרי ואת החתי ואת הגרגשי ואת הפרזי ואת החוי ואת היבוסי מלפניך
לא אגרשנו מפניך בשנה אחת פן תהיה הארץ שממה ורבה עליך חית השדה
מעט מעט אגרשנו מפניך עד אשר תפרה ונחלת את הארץ
ושתי את גבולך מים סוף ועד ים פלשתים וממדבר עד הנהר כי אתן בידכם את ישבי הארץ וגרשתים מפניך
לא תכרת להם ולאלהיהם ברית
לא ישבו בארצך פן יחטיאו אתך לי כי תעבד את אלהיהם כי יהיו לך למוקש
ואל משה אמר עלה אל יהוה אתה ואהרן נדב ואביהוא אלעזר ואיתמר ושבעים מזקני ישראל והשתחויתם מרחק
ונגש משה לבדו אל יהוה והם לא יגשו והעם לא יעלה עמו
ויבא משה ויספר לעם את כל דברי יהוה ואת כל המשפטים ויענו כל העם קול אחד ויאמרו כל הדברים אשר דבר יהוה נעשה
ויכתב משה את כל דברי יהוה וישכם בבקר ויבן מזבח תחת ההר ושתים עשרה אבנים לשנים עשר שבטי ישראל
וישלח את נערי בני ישראל ויעלו עלות ויזבחו זבחים שלמים ליהוה פרים בני בקר
ויקח משה חצי הדם וישם באגנות וחצי הדם זרק על המזבח
ויקח ספר הברית ויקרא באזני העם ויאמרו כל אשר דבר יהוה נשמע ונעשה
ויקח משה את הדם ויזרקהו על העם ויאמר הנה דם הברית אשר כרת יהוה עמכם על כל הדברים האלה
ויעל משה ואהרן נדב ואביהוא אלעזר ואיתמר ושבעים מזקני ישראל
ויראו את אלהי ישראל ותחת רגליו כמעשה לבנת הספיר וכעצם השמים לטהור
ואל אצלי בני ישראל לא שלח ידו ויאחזו את האלהים ויאכלו וישתו
ויאמר יהוה אל משה עלה אלי ההרה והוי שם ואתן לך את לוחת האבנים התורה והמצוה אשר כתבתי להורתם
ויקם משה ויהושע משרתו ויעל משה אל הר האלהים
ואל הזקנים אמר שבו לנו בזה עד אשר נשוב אליכם הנה אהרן וחור עמכם מי בעל דברים יגש אליהם
ויעל משה אל ההר ויכס הענן את ההר
וישכן כבוד יהוה על הר סיני ויכסהו הענן ששת ימים ויקרא אל משה ביום השביעי מתוך הענן
ומראה כבוד יהוה כאש אכלת בראש ההר לעיני בני ישראל
ויבא משה בתוך הענן ויעל אל ההר ויהי משה בהר ארבעים יום וארבעים לילה
וידבר יהוה אל משה לאמר
דבר אל בני ישראל ויקחו לי תרומה מאת כל איש אשר ידבנו לבו תקחו את תרומתי
וזאת התרומה אשר תקחו מאתם זהב כסף ונחשת
תכלת וארגמן ותולעת שני ושש ועזים
ועורות אילים מאדמים ועורות תחשים ועצי שטים
ושמן למאור ובשמים לשמן המשחה ולקטרת הסמים
ואבני שהם ואבני מלאים לאפוד ולחשן
ועשו לי מקדש ושכנתי בתוככם
ככל אשר אני מראה אתך בהר את תבנית המשכן ואת תבנית כל כליו וכן תעשה
ועשית ארון עצי שטים אמתים וחצי ארכו ואמה וחצי רחבו ואמה וחצי קומתו
וצפית אתו זהב טהור מבית ומחוץ תצפנו ועשית לו זר זהב סביב
ויצקת לו ארבע טבעות זהב ונתתה על ארבע פעמתיו ושתי טבעות על צלעו האחד ושתי טבעות על צלעו השני
ועשית בדי עצי שטים וצפית אתם זהב
והבאת את הבדים בטבעות על צלעות הארון לשאת את הארון בהם
בטבעות הארון יהיו הבדים לא יסורו ממנו
ונתתה אל הארון את העדות אשר אתן אליך
ועשית כפרת זהב טהור אמתים וחצי ארכו ואמה וחצי רחבו
ועשית שני כרובים זהב מקשה תעשה אתם משני קצות הכפרת יעשו
כרוב אחד מקצה מזה וכרוב אחד מקצה מזה מן הכפרת תעשה את הכרובים על שני קצתיו
והיו הכרובים פרשי כנפים למעלה סככים בכנפיהם על הכפרת ופניהם אחד אל אחד אל הכפרת יהיו פני הכרובים
ונתתה את הכפרת על הארון מלמעלה ואל הארון תתן את העדות
ונועדתי לך שם ודברתי אתך מעל הכפרת מבין שני הכרובים אשר על ארון העדות את כל אשר אצוה אתך אל בני ישראל
ועשית שלחן עצי שטים אמתים ארכו ואמה רחבו ואמה וחצי קומתו
וצפית אתו זהב טהור ועשית לו זר זהב סביב
ועשית לו מסגרת טפח סביב ועשית זר זהב למסגרתו סביב
ועשית לו ארבע טבעות זהב ונתתה את הטבעות על ארבע הפאות אשר לארבע רגליו
לעמת המסגרת תהינה הטבעות בתים לבדים לשאת את השלחן
ועשית את הבדים עצי שטים וצפית אתם זהב ונשאו בהם את השלחן
ועשית את קערתיו וכפתיו ומנקיתיו וקשתיו אשר יסכו בהם זהב טהור תעשה אתם
ונתתה על השלחן לחם פנים לפני תמיד
ועשית מנורת זהב טהור מקשה תעשה את המנורה ירכיה קניה גביעיה כפתריה ופרחיה ממנה יהיו
וששה קנים יוצאים מצדיה שלשה קני מנורה מצדה האחד ושלשה קני מנורה מצדה השני
שלשה גבעים משקדים בקנה אחד כפתר ופרח ושלשה גבעים משקדים בקנה אחד כפתר ופרח כן תעשה לששת הקנים היצאים מן המנורה
ובמנורה ארבעה גבעים משקדים כפתריה ופרחיה
וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היוצאים מן המנורה
כפתריהם וקנותם ממנה יהיו כלה מקשה אחד זהב טהור
ועשית את נרתיה שבעה והעלית את נרתיה והאירו אל עבר פניה
ומלקחיה ומחתיתיה זהב טהור
ככר זהב טהור תעשה אתה ואת כל הכלים האלה
וראה ועשה בתבניתם אשר אתה מראה בהר
ואת המשכן תעשה עשר יריעות שש משזר תכלת וארגמן ותולעת שני כרובים מעשה חשב תעשה אתם
ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעות
וחמש היריעות תהינה חברות אחת אל אחת וחמש היריעות תהינה חברות אחת אל אחת
ועשית ללאות תכלת על שפת היריעה האחת בקצה במחברת וכן תעשה בשפת היריעה הקצונה במחברת השנית
חמשים ללאות תעשה ביריעה האחת וחמשים ללאות תעשה בקצה היריעה אשר במחברת השנית מקבלות הללאות אחת אל אחת
ועשית חמשים קרסי זהב וחברת את היריעות אחת אל אחת בקרסים והיה המשכן אחד
ועשית יריעות עזים לאהל על המשכן עשתה עשרה יריעות תעשה אתם
ארך היריעה האחת שלשים באמה וארבע אמות רחב היריעה האחת מדה אחת לעשתה עשרה היריעות
וחברת את חמש היריעות לבד ואת שש היריעות לבד וכפלת את היריעה הששית אל מול פני האהל
ועשית ללאות חמשים על שפת היריעה האחת הקצונה במחברת וחמשים ללאות תעשה על שפת היריעה החברת השנית
ועשית קרסי נחשת חמשים והבאת את הקרסים בללאות וחברת את האהל והיה אחד
וסרח העדף ביריעות האהל חצי היריעה העדפת תסרח אל אחרי המשכן
והאמה מזה והאמה מזה בעדף בארך יריעות האהל יהיה סרוח אל צדי המשכן מזה ומזה לכסותו
ועשית מכסה לאהל עורות אילים מאדמים ומכסה עורות תחשים מלמעלה
ועשית את הקרשים למשכן עצי שטים עמדים
עשר אמות ארך הקרש האחד אמה וחצי האמה רחב הקרש האחד
שתי ידות לקרש האחד משלבות אחת אל אחת כן תעשה לכל קרשי המשכן
ועשית את הקרשים למשכן עשרים קרשים לפאת נגבה תימנה
וארבעים אדני כסף תעשה תחת עשרים הקרשים שני אדנים תחת הקרש האחד לשתי יתדתיו ושני אדנים תחת הקרש האחד לשתי יתדתיו
ולצלע המשכן השנית לפאת צפונה תעשה עשרים קרשים
וארבעים אדניהם כסף שני אדנים תחת הקרש האחד ושני אדנים תחת הקרש האחד
ולירכתי המשכן ימה תעשה ששה קרשים
ושני קרשים תעשה למקצעות המשכן בירכתים
והיו תאמים מלמטה יחדו יהיו תאמים אל ראשו אל הטבעת האחת כן יהיה לשניהם לשני המקצעות יהיו
והיו שמנה קרשים ואדניהם כסף ששה עשר אדנים שני אדנים שני אדנים לקרש האחד
ועשית בריחי עצי שטים חמשה לקרשי צלע המשכן האחד
וחמשה בריחים לקרשי צלע המשכן השנית וחמשה בריחים לקרשי צלע המשכן לירכתים ימה
והבריח התיכון בתוך הקרשים מבריח מן הקצה אל הקצה
ואת הקרשים תצפה זהב ואת טבעתיהם תעשה זהב בתים לבריחים וצפית את הבריחים זהב
והקמת את המשכן כמשפטו אשר הראת בהר
ועשית פרכת תכלת וארגמן ותולעת שני ושש משזר מעשה חשב יעשו אתה כרובים
ונתתה אתה על ארבעה עמודי שטים מצפים זהב וויהם זהב על ארבע אדני כסף
ונתתה את הפרכת תחת הקרסים והבאת שם מבית לפרכת את ארון העדות והבדילה הפרכת לכם בין הקדש ובין קדש הקדשים
ונתתה את הכפרת על ארון העדות בקדש הקדשים
ושמת את השלחן מחוץ לפרכת ואת המנורה נכח השלחן על ירך המשכן תימנה ואת השלחן תתן על צלע צפונה ועשית מזבח מקטיר קטרת עצי שטים תעשה אתו אמה ארכו ואמה רחבו רבוע יהיה ואמתים קומתו ממנו קרנתיו וצפית אתו זהב טהור את גגו ואת קירתיו סביב ואת קרנתיו ועשית לו זר זהב סביב ושתי טבעות זהב תעשה לו מתחת לזרו על שתי צלעתיו תעשה על שני צדיו והיו לבתים לבדים לשאת אתו בהם ועשית את הבדים עצי שטים וצפית אתם זהב ונתתה אתו לפני הפרכת אשר על ארון העדות אשר אועד לך שמה והקטיר עליו אהרן קטרת סמים בבקר בבקר בהטיבו את הנרות יקטירנו ובהעלות אהרן את הנרות בין הערבים יקטירנה קטרת תמיד לפני יהוה לדרתיכם לא תעלו עליו קטרת זרה ועלה ומנחה ונסך לא תסכו עליו וכפר אהרן על קרנתיו אחת בשנה מדם חטאת הכפורים אחת בשנה יכפר עליו לדרתיכם קדש קדשים הוא ליהוה
ועשית מסך לפתח האהל תכלת וארגמן ותולעת שני ושש משזר מעשה רקם
ועשית למסך חמשה עמודי שטים וצפית אתם זהב טהור וויהם זהב ויצקת להם חמשה אדני נחשת
ועשית מזבח עצי שטים חמש אמות ארך וחמש אמות רחב רבוע יהיה המזבח ושלש אמות קומתו
ועשית קרנתיו על ארבע פנתיו ממנו תהינה קרנתיו וצפית אתו נחשת
ועשית סירתיו לדשנו ויעיו ומזרקתיו ומזלגתיו ומחתיתיו לכל כליו תעשה נחשת
ועשית לו מכבר מעשה רשת נחשת ועשית על הרשת ארבע טבעות נחשת על ארבע קצתיו
ונתתה אתו תחת כרכב המזבח מלמטה והיתה הרשת עד חצי המזבח
ועשית בדים למזבח בדי עצי שטים וצפית אתם נחשת
והבאת את הבדים בטבעות והיו הבדים על שתי צלעות המזבח בשאת אתו
נבוב לוחות תעשה אתו כאשר הראה אתך בהר וכן יעשו
ועשית את חצר המשכן לפאת נגבה תימנה קלעים לחצר שש משזר מאה באמה ארך לפאה האחת
ועמודיו עשרים ואדניהם עשרים נחשת וויהם וחשקיהם כסף
וכן לפאת צפונה בארך קלעים מאה באמה עמודיהם עשרים ואדניהם עשרים נחשת וויהם וחשקיהם כסף
ורחב החצר לפאת ימה קלעים חמשים אמה עמודיהם עשרה ואדניהם עשרה נחשת
ורחב החצר לפאת קדמה מזרחה חמשים אמה
חמש עשרה אמה קלעים לכתף עמודיהם שלשה ואדניהם שלשה נחשת
ולפאת השנית חמש עשרה אמה קלעים עמודיהם שלשה ואדניהם שלשה נחשת
ולשער החצר מסך עשרים אמה תכלת וארגמן ותולעת שני ושש משזר מעשה רקם ועמודיהם ארבעה ואדניהם ארבעה נחשת
כל עמודי החצר סביב מחשקים כסף וויהם כסף ואדניהם נחשת
ארך החצר מאה באמה ורחב חמשים באמה וקומה חמש אמות שש משזר ואדניהם נחשת
ועשית את כל כלי המשכן בכל עבדתו ובכל יתדתיו וכל יתדות החצר נחשת ועשית בגדי תכלת וארגמן ותולעת שני לשרת בהם בקדש
ואתה תצוה את בני ישראל ויקחו אליך שמן זית זך כתית למאור לעלות נר תמיד
באהל מועד מחוץ לפרכת אשר על העדות יעריך אתו אהרן ובניו מערב עד בקר לפני יהוה חקות עולם לדרתיכם מאת בני ישראל
ואתה הקריב אליך את אהרן אחיך ואת בניו אתו מתוך בני ישראל לכהן לי אהרן נדב ואביהוא אלעזר ואיתמר בני אהרן
ועשית בגדי קדש לאהרן אחיך לכבוד ולתפארת
ואתה תדבר אל כל חכם לב אשר מלאתיו רוח חכמה ועשו את בגדי אהרן לקדשו לכהן לי
ואלה הבגדים אשר יעשון חשן ואפוד ומעיל כיתנת תשבץ מצנפת ואבניט ועשו בגדי קדש לאהרן אחיך ולבניו לכהן לי
והם יקחו את הזהב ואת התכלת ואת הארגמן ואת התולעת השני ואת השש
ועשו את האפוד זהב תכלת וארגמן ותולעת שני ושש משזר מעשה חשב
שתי כתפות חברות יהיה לו על שני קצתיו יחבר
וחשב אפדתו אשר עליו כמעשהו ממנו יהיה זהב תכלת וארגמן ותולעת שני ושש משזר
ולקחת את שתי אבני השהם ופתחת עליהן את שמות בני ישראל
ששה משמותם על האבן האחת ואת שמות הששה הנותרים על האבן השנית כתולדתם
מעשה חרש אבן פתוחי חותם תפתח את שתי האבנים על שמות בני ישראל מוסבות משבצות זהב תעשה אתם
ושמת את שתי האבנים על כתפות האפוד אבני זכרון הנה לבני ישראל ונשא אהרן את שמותם לפני יהוה על שתי כתפתיו לזכרון
ועשית משבצות זהב
ושתי שרשרות זהב טהור מגבלות תעשה אתם מעשה עבות ונתתה את שרשרות העבתות על המשבצות
ועשית חשן משפט מעשה חשב כמעשה האפוד תעשנו זהב תכלת וארגמן ותולעת שני ושש משזר תעשה אתו
רבוע יהיה כפול זרת ארכו וזרת רחבו
ומלאת בו מלאת אבן ארבעה טורים טור אדם פטדה וברקת הטור האחד
והטור השני נפך ספיר ויחלם
והטור השלישי לשם שבו ואחלמה
והטור הרביעי תרשיש שהם וישפה מוסבות משבצות זהב יהיו במלאותם
והאבנים תהיינה על שמות בני ישראל שתים עשרה על שמותם פתוחי חותם איש על שמו תהינה לשנים עשר שבט
ועשית על החשן שרשרות גבלות מעשה עבות זהב טהור
ועשית על החשן שתי משבצות זהב ושתי טבעות זהב ונתתה את הטבעות על קצות החשן
ונתתה את שתי העבתות הזהב על שתי הטבעות על קצות החשן
ואת שתי הקצות שתי העבתות תתן על שתי המשבצות ונתתה על כתפות האפוד אל מול פניו
ועשית שתי טבעות זהב ושמת אתם על שני קצות החשן על שפתו אשר על חבר האפוד ביתה
ועשית שתי טבעות זהב ונתתה אתם על שתי כתפות האפוד מלמטה ממול פניו לעמת מחברתו ממעל לחשב האפוד
וירכסו את החשן מטבעתו אל טבעת האפוד בפתיל תכלת להיות על חשב האפוד ולא יזה החשן מעל האפוד
ונשא אהרן את שמות בני ישראל בחשן המשפט על לבו בבאו אל הקדש לזכרון לפני יהוה תמידה
ועשית את הארים ואת התמים ונתתה על חשן המשפט את הארים ואת התמים והיו על לב אהרן בבאו לפני יהוה ונשא אהרן את משפט בני ישראל על לבו לפני יהוה תמידה
ועשית את מעיל האפוד כליל תכלת
והיה פי ראשו בתוכו שפה יהיה לפיו סביב מעשה ארג כפי תחרא יהיה לו לא יקרע
ועשית על שוליו רמוני תכלת וארגמן ותולעת שני ושש משזר על שוליו סביב ופעמוני זהב בתוכם סביב
פעמון זהב ורמון פעמון זהב ורמון על שולי המעיל סביב
והיה על אהרן לשרת ונשמע קולו בבאו אל הקדש לפני יהוה ובצאתו ולא ימות
ועשית ציץ זהב טהור ופתחת עליו פתוחי חותם קדש ליהוה
ושמת אתו על פתיל תכלת והיה על המצנפת אל מול פני המצנפת יהיה
והיה על מצח אהרן ונשא אהרן את עון הקדשים אשר יקדישו בני ישראל לכל מתנות קדשיהם והיה על מצחו תמיד לרצון להם לפני יהוה
ושבצת את הכיתנת שש ועשית מצנפת שש ואבניט תעשה מעשה רקם
ולבני אהרן תעשה כיתנות ועשית להם אבניטים ומגבעות תעשה להם לכבוד ולתפארת
והלבשת אתם את אהרן אחיך ואת בניו אתו ומשחת אתם ומלאת את ידם וקדשת אתם וכהנו לי
ועשה להם מכנסי בד לכסות בשר ערוה ממתנים ועד ירכים יהיו
והיו על אהרן ועל בניו בבאם אל אהל מועד או בגשתם אל המזבח לשרת בקדש ולא ישאו עון ומתו חקות עולם לו ולזרעו אחריו
וזה הדבר אשר תעשה להם לקדש אתם לכהן לי לקח פר אחד בן בקר ואילים שנים תמימם
ולחם מצות וחלות מצות בללות בשמן ורקיקי מצות סלת חטים תעשה אתם
ונתתה אתם על סל אחד והקרבת אתם בסל ואת הפר ואת שני האילים
ואת אהרן ואת בניו תקריב אל פתח אהל מועד ורחצת אתם במים
ולקחת את הבגדים והלבשת את אהרן את הכיתנת וחגרת אתו אבניט והלבשת אתו את המעיל ונתתה עליו את האפוד ואת החשן ואפדת לו בחשב האפוד
ושמת המצנפת על ראשו ונתתה את נזר הקדש על המצנפת
ולקחת את שמן המשחה ויצקת על ראשו ומשחת אתו
ואת בניו תקריב והלבשתם כיתנות
וחגרת אתם אבניטים אהרן ובניו וחבשת להם מגבעות והיתה להם כהנה לחקת עולם ומלאת יד אהרן ויד בניו
והקרבת את הפר לפני יהוה פתח אהל מועד וסמך אהרן ובניו את ידיהם על ראש הפר
ושחטת את הפר לפני יהוה פתח אהל מועד
ולקחת מדם הפר ונתתה על קרנות המזבח באצבעך ואת כל הדם תשפך אל יסוד המזבח
ולקחת את כל החלב המכסה את הקרב ואת יותרת הכבד ואת שתי הכליות ואת החלב אשר עליהן והקטרת המזבחה
ואת בשר הפר ואת עורו ואת פרשו תשרף באש מחוץ למחנה חטאת היא
ואת האיל האחד תקח וסמך אהרן ובניו את ידיהם על ראש האיל
ושחטת את האיל ולקחת את דמו וזרקת על המזבח סביב
ואת האיל תנתח לנתחיו ורחצת קרבו וכרעיו ונתתה על נתחיו ועל ראשו
והקטרת את כל האיל המזבחה עלה הוא ליהוה ריח ניחח אשה הוא ליהוה
ולקחת את האיל השני וסמך אהרן ובניו את ידיהם על ראש האיל
ושחטת את האיל ולקחת מדמו ונתתה על תנך אזן אהרן ועל תנך אזן בניו הימנית ועל בהון ידם הימנית ועל בהון רגלם הימנית וזרקת את הדם על המזבח סביב
ולקחת מן האיל החלב את האליה ואת החלב המכסה את הקרב ואת יותרת הכבד ואת שתי הכליות ואת החלב אשר עליהן ואת שוק הימין כי איל מלאים הוא
וככר לחם אחת וחלת לחם שמן אחת ורקיק אחד מסל המצות אשר לפני יהוה
ושמת הכל על כפי אהרן ועל כפי בניו והנפת אתם תנופה לפני יהוה
ולקחת אתם מידם והקטרת אתם המזבחה על העלה לריח ניחח אשה הוא ליהוה
ולקחת את החזה מאיל המלאים מאשר לאהרן והנפת אתו תנופה לפני יהוה והיה לך למנה
וקדשת את חזה התנופה ואת שוק התרומה אשר הונף ואשר הורם מאיל המלאים מאשר לאהרן ומאשר לבניו
והיה לאהרן ולבניו לחק עולם מאת בני ישראל כי תרומה הוא ותרומה יהיה מאת בני ישראל מזבחי שלמיהם תרומתם ליהוה ולקחת משמן המשחה ומן הדם אשר על המזבח והזית על אהרן ועל בגדיו ועל בניו ועל בגדי בניו אתו וקדשתו ואת בגדיו ואת בניו ואת בגדי בניו אתו
ובגדי הקדש אשר לאהרן יהיו לבניו אחריו למשחה בם ולמלא בם את ידם
שבעת ימים ילבשם הכהן תחתיו מבניו אשר יבוא אל אהל מועד לשרת בקדש
ואת איל המלאים תקח ובשלת את בשרו במקום קדוש
ואכל אהרן ובניו את בשר האיל ואת הלחם אשר בסל פתח אהל מועד
יאכלו אתם אשר כפר בם למלא בם את ידם לקדש אתם וזר לא יאכל כי קדש הם
ואם יותר מבשר המלאים ומן הלחם עד בקר ושרפת את הנותר באש לא יאכל כי קדש הוא
ועשית לאהרן ולבניו ככה ככל אשר צויתי אתך שבעת ימים תמלא את ידם
ופר חטאת תעשה ליום על הכפורים וחטאת על המזבח בכפרך עליו ומשחת אתו לקדשו
שבעת ימים תכפר על המזבח וקדשת אתו והיה המזבח קדש קדשים כל הנגע במזבח יקדש
וזה אשר תעשה על המזבח כבשים בני שנה שנים ליום תמיד עלת תמיד
את הכבש האחד תעשה בבקר ואת הכבש השני תעשה בין הערבים
ועשרון סלת בלול בשמן כתית רבעית ההין ונסך רבעית ההין יין לכבש האחד
ואת הכבש השני תעשה בין הערבים כמנחת הבקר וכנסכו תעשה לו ריח ניחח אשה ליהוה
עלת תמיד לדרתיכם פתח אהל מועד לפני יהוה אשר אועד לך שמה לדבר אליך שם
ונדרשתי שם לבני ישראל ונקדשו בכבודי
וקדשתי את אהל מועד ואת המזבח ואת אהרן ואת בניו אקדש לכהן לי
ושכנתי בתוך בני ישראל והייתי להם לאלהים
וידעו כי אני יהוה אלהיהם אשר הוצאתי אתם מארץ מצרים לשכני בתוכם אני יהוה אלהיהם
וידבר יהוה אל משה לאמר
כי תשא את ראש בני ישראל לפקדיהם ונתנו איש כפר נפשו ליהוה בפקד אתם ולא יהיה בהם נגף בפקד אתם
זה יתנו כל העבר על הפקדים מחצית השקל בשקל הקדש ושקל הקדש עשרים גרה הוא השקל תרומה ליהוה
כל העבר על הפקדים מבן עשרים שנה ומעלה יתנו את תרומת יהוה
העשיר לא ירבה והדל לא ימעיט ממחצית השקל לתת את תרומת יהוה לכפר על נפשתיכם
ולקחת את כסף הכפורים מאת בני ישראל ונתתה אתו אל עבדת אהל מועד והיה לבני ישראל לזכרון לפני יהוה לכפר על נפשתיכם
וידבר יהוה אל משה לאמר
ועשית כיור נחשת וכנו נחשת לרחצה ונתתה אתו בין אהל מועד ובין המזבח ונתתה שם מים
ורחץ ממנו אהרן ובניו את ידיהם ואת רגליהם
בבאם אל אהל מועד ירחצו מים ולא ימותו או בגשתם אל המזבח לשרת להקטיר אשה ליהוה
ירחצו ידיהם ורגליהם ולא ימותו והיתה להם חקות עולם לו ולזרעו לדרותם
וידבר יהוה אל משה לאמר
ואתה קח לך בשמים ראש מרדרור חמש מאות וקנמון בשם מחציתו חמשים ומאתים וקנה בשם חמשים ומאתים
וקדה חמש מאות בשקל הקדש ושמן זית הין
ועשית אתו שמן משחת קדש רקח מרקחת מעשה רקח שמן משחת קדש יהיה
ומשחת בו את אהל מועד ואת ארון העדות
את השלחן ואת כל כליו את המנורה ואת כל כליה
את מזבח הקטרת ואת מזבח העלה ואת כל כליו את הכיור ואת כנו
וקדשת אתם והיו קדש קדשים כל הנגע בהם יקדש
ואת אהרן ואת בניו תמשח וקדשת אתם לכהן לי
ואל בני ישראל תדבר לאמר שמן משחת קדש יהיה זה לי לדרתיכם
על בשר אדם לא יוסך ובתכנתו לא תעשו כמהו קדש הוא וקדש יהיה לכם
איש אשר ירקח כמהו ואשר יתן ממנו על זר ונכרת מעמיו
וידבר יהוה אל משה לאמר קח לך סמים נטף ושחלת וחלבניה סמים ולבונה זכה בד בבד יהיה
ועשית אתו קטרת רקח מעשה רקח ממלחת טהור קדש
ושחקת ממנו הדק ונתתה ממנו לפני העדות באהל מועד אשר אועד לך שמה קדש קדשים תהיה לכם
והקטרת אשר תעשה במתכנתה לא תעשו לכם קדש תהיה לכם ליהוה
איש אשר יעשה כמוה להריח בה ונכרת מעמיו
וידבר יהוה אל משה לאמר
ראה קראתי בשם בצלאל בן חורי בן חור למטה יהודה
ואמלא אתו רוח אלהים בחכמה ובתבונה ובדעת ובכל מלאכה
ולחשב מחשבות לעשות בזהב ובכסף ובנחשת
ובחרשת אבן למלאת ובחרשת עץ לעשות בכל מלאכה
ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתיך
את אהל מועד ואת הארון לעדות ואת הכפרת אשר עליו ואת כל כלי האהל
את השלחן ואת כל כליו את המנורה הטהרה ואת כל כליה את מזבח הקטרת
ואת מזבח העלה ואת כל כליו את הכיור ואת כנו
את בגדי השרד ואת בגדי הקדש לאהרן הכהן ואת בגדי בניו לכהן
את שמן המשחה ואת קטרת הסמים לקדש ככל אשר צויתיך יעשו
וידבר יהוה אל משה לאמר
ואתה דבר אל בני ישראל לאמר אך את שבתתי תשמרו כי אות היא ביני ובינכם לדרתיכם לדעת כי אני יהוה מקדשכם
ושמרתם את השבת כי קדש היא לכם מחלליה מות יומת כי כל העשה בה מלאכה ונכרתה הנפש ההיא מקרב עמיה
ששת ימים יעשה מלאכה וביום השביעי שבת שבתון קדש ליהוה כל העשה מלאכה ביום השבת מות יומת
ושמרו בני ישראל את השבת לעשות את השבת לדרתם ברית עולם
ביני ובין בני ישראל אות היא לעולם כי ששת ימים עשה יהוה את השמים ואת הארץ וביום השביעי שבת וינפש
ויתן אל משה ככלותו לדבר אתו בהר סיני את שני לוחת העדות לוחת אבנים כתובים באצבע אלהים
וירא העם כי בשש משה לרדת מן ההר ויקהל העם על אהרן ויאמרו אליו קום עשה לנו אלהים אשר ילכו לפנינו כי זה משה האיש אשר העלנו מארץ מצרים לא ידענו מה היה לו
ויאמר אליהם אהרן פרקו את נזמי הזהב אשר באזני נשיכם בניכם ובנתיכם והביאו אלי
ויתפרקו כל העם את נזמי הזהב אשר באזניהם ויביאו אל אהרן
ויקח מידם ויצר אתו בחרט ויעשהו עגל מסכה ויאמרו אלה אלהיך ישראל אשר העלוך מארץ מצרים
וירא אהרן ויבן מזבח לפניו ויקרא אהרן ויאמר חג ליהוה מחר
וישכמו ממחרת ויעלו עלות ויגישו שלמים וישב העם לאכל ושתו ויקמו לצחק
וידבר יהוה אל משה לאמר לך רד כי שחת עמך אשר העלית מארץ מצרים
סרו מהר מן הדרך אשר צויתם עשו להם עגל מסכה וישתחוו לו ויזבחו לו ויאמרו אלה אלהיך ישראל אשר העלוך מארץ מצרים
ויאמר יהוה אל משה ראיתי את העם הזה והנה עם קשה ערף הוא
ועתה הניחה לי ויחר אפי בם ואכלם ואעשה אתך לגוי גדול ובאהרן התאנף יהוה מאד להשמידו ויתפלל משה בעד אהרן
ויחל משה את פני יהוה אלהיו ויאמר למה יהוה יחר אפך בעמך אשר הוצאת ממצרים בכח גדול ובזרוע נטויה
למה יאמרו מצרים לאמר ברעה הוציאם להרג אתם בהרים ולכלותם מעל פני האדמה שוב מחרון אפך והנחם על הרעה לעמך
זכור לאברהם ליצחק וליעקב עבדיך אשר נשבעת להם בך ותדבר אליהם הרבה ארבה את זרעכם ככוכבי השמים וכל הארץ הזאת אשר אמרתי אתן לזרעכם ונחלוה לעולם
וינחם יהוה על הרעה אשר דבר לעשות לעמו
ויפן וירד משה מן ההר ושני לוחת העדות בידו לוחת כתובים משני עבריהם מזה ומזה הם כתובים
והלוחות מעשה אלהים הם והמכתב מכתב אלהים הוא חרות על הלוחות
וישמע יהושע את קול העם ברעה ויאמר אל משה קול מלחמה במחנה
ויאמר אין קול ענות גברה ואין קול ענות חלושה קול עונות אנכי שמע
ויהי כאשר קרב אל המחנה וירא את העגל ואת המחלות ויחר אף משה וישליך מידיו את הלוחות וישבר אתם בתחתית ההר
ויקח את העגל אשר עשו וישרפהו באש ויטנחהו עד אשר דק ויזר על פני המים וישק את בני ישראל
ויאמר משה אל אהרן מה עשה לך העם הזה כי הבאת עליו חטאה גדלה
ויאמר אהרן אל יחר אף אדני אתה ידעת את העם כי פרוע הוא
ויאמרו לי עשה לנו אלהים אשר ילכו לפנינו כי זה משה האיש אשר העלנו מארץ מצרים לא ידענו מה היה לו
ואמר להם למי זהב התפרקו ויתנו לי ואשליכהו באש ויצא העגל הזה
וירא משה את העם כי פרוע הוא כי פרעו אהרן לשמצו בקומיהם
ויעמד משה בשער המחנה ויאמר מי ליהוה אלי ויאספו אליו כל בני לוי
ויאמר להם כה אמר יהוה אלהי ישראל שימו איש חרבו על ירכו ועברו ושובו משער לשער במחנה והרגו איש את אחיו ואיש את רעהו ואיש את קריבו
ויעשו בני לוי כדבר משה ויפל מן העם ביום ההוא כשלשת אלפים איש
ויאמר משה מלאו ידיכם היום ליהוה כי איש בבנו ובאחיו ולתת עליכם היום ברכה
ויהי ממחרת ויאמר משה אל העם אתם חטאתם חטאה גדלה ועתה אעלה אל יהוה אולי אכפר בעד חטאתיכם
וישב משה אל יהוה ויאמר הנה חטא העם הזה חטאה גדלה ויעשו להם אלהי זהב
ועתה אם תשא חטאתם שא ואם אין מחני מספרך אשר כתבת
ויאמר יהוה אל משה מי אשר חטא לי אמחנו מספרי
ועתה לך נחה את העם על אשר דברתי לך והנה מלאכי ילך לפניך וביום פקודי ופקדתי עליהם חטאתם
ויגף יהוה את העם על אשר עשו את העגל אשר עשה אהרן
וידבר יהוה אל משה לאמר לך עלה מזה אתה והעם אשר העלית מארץ מצרים אל הארץ אשר נשבעתי לאברהם ליצחק וליעקב לאמר לזרעך אתננה
ושלחתי לפניך מלאך וגרשתי את הכנעני והאמרי והחתי והגרגשי והפרזי והחוי והיבוסי
אל ארץ זבת חלב ודבש כי לא אעלה בקרבך כי עם קשה ערף אתה פן אכלך בדרך
וישמע העם את הדבר הרע הזה ויתאבלו ולא שתו איש עדיו עליו
ויאמר יהוה אל משה אמר אל בני ישראל אתם עם קשה ערף רגע אחד אעלה בקרבך וכליתיך ועתה הוריד עדיך מעליך ואדעה מה אעשה לך
ויתנצלו בני ישראל את עדים מהר חורב
ומשה יקח את האהל ונטה לו מחוץ למחנה הרחיק מן המחנה וקרא לו אהל מועד והיו כל מבקשי יהוה יצאו אל אהל מועד אשר מחוץ למחנה
והיה כצאת משה אל האהל יקומו כל העם ונצבו איש פתח אהלו והביטו אחרי משה עד באו האהלה
והיה כבוא משה האהל ירד עמוד הענן ועמד פתח האהל ודבר עם משה
וראו כל העם את עמוד הענן עמד פתח האהל וקמו כל העם והשתחוו איש פתח אהלו
ודבר יהוה אל משה פנים אל פנים כאשר ידבר איש אל רעהו ושב אל המחנה ומשרתו יהושע בן נון נער לא ימוש מתוך האהל
ויאמר משה אל יהוה ראה אתה אמר אלי העל את העם הזה ואתה לא הודעתני את אשר תשלח עמי ואתה אמרת ידעתיך בשם וגם מצאת חן בעיני
ועתה אם נא מצאתי חן בעיניך הודעני נא את דרכיך ואדעך למען אמצא חן בעיניך וראה כי עמך הגוי הזה
ויאמר פני ילכו והנחתי לך
ויאמר אליו אם אין פניך הלכים אל תעלני מזה
ובמה יודע אפוא כי מצאתי חן בעיניך אני ועמך הלוא בלכתך עמנו ונפלאנו אני ועמך מכל העם אשר על פני האדמה
ויאמר יהוה אל משה גם את הדבר הזה אשר דברת אעשה כי מצאת חן בעיני ואדעך בשם
ויאמר הראני נא את כבודך
ויאמר אני אעביר כל טובי על פניך וקראתי בשם יהוה לפניך וחנתי את אשר אחן ורחמתי את אשר ארחם
ויאמר לא תוכל לראות פני כי לא יראני האדם וחי
ויאמר יהוה הנה מקום אתי ונצבת על הצור
והיה בעבר כבודי ושמתיך בנקירות הצור ושכתי כפי עליך עד עברי
והסרתי כפי וראית את אחרי ופני לא יראו
ויאמר יהוה אל משה פסל לך שני לוחת אבנים כראישונים וכתבתי על הלוחות את הדברים אשר היו על הלוחות הראישונים אשר שברת
והוי נכון לבקר ועלית בבקר אל הר סיני ונצבת לי שם על ראש ההר
ואיש לא יעלה עמך וגם איש אל יראה בכל ההר וגם צאן ובקר אל ירעו אל מול ההר ההוא
ויפסל משה שני לוחת אבנים כראישונים וישכם בבקר ויעל אל הר סיני כאשר צוה יהוה אתו ויקח בידו שני לוחת אבנים
וירד יהוה בענן ויתיצב עמו שם ויקרא בשם יהוה
ויעבר יהוה על פניו ויקרא יהוה יהוה אל רחום וחנון ארך אפים ורב חסד ואמת
נצר חסד לאלפים נשא עון ופשע וחטאה ונקה לו ינקה פקד עון אבות על בנים ועל בני בנים על שלישים ועל רביעים
וימהר משה ויקד ארצה וישתחוי
ויאמר אם נא מצאתי חן בעיניך אדני ילך נא אדני בקרבנו כי עם קשה ערף הוא וסלחת לעוננו ולחטאתינו ונחלתנו
ויאמר הנה אנכי כרת ברית נגד כל עמך אעשה נפלאות אשר לא נבראו בכל הארץ ובכל הגוים וראה כל העם אשר אתה בקרבו את מעשה יהוה כי נורא הוא אשר אני עשה עמך
שמור לך את אשר אנכי מצוך היום הנני גרש מפניך את הכנעני והאמרי והחתי והגרגשי והפרזי והחוי והיבוסי
השמר לך פן תכרת ברית ליושב הארץ אשר אתה בא עליו פן יהיה למוקש בקרבך
כי את מזבחתיהם תתצון ומצבתיהם תשברון ואשריהם תכרתון
כי לא תשתחוי לאל אחר כי יהוה קנא שמו אל קנא הוא
פן תכרת ברית ליושב הארץ וזנו אחרי אלהיהם וזבחו לאלהיהם וקרא לך ואכלת מזבחו
ולקחת מבנתיו לבניך וזנו בנתיו אחרי אלהיהן והזנו את בניך אחרי אלהיהן
אלהי מסכה לא תעשה לך
את חג המצות תשמר שבעת ימים תאכל מצות כאשר צויתיך למועד חדש האביב כי בו יצאת ממצרים
כל פטר רחם לי וכל מקניך תזכיר פטר שור ושה
ופטר חמור תפדה בשה ואם לא תפדנו וערפתו וכל בכור אדם בבניך תפדה ולא יראו פני רקים
ששת ימים תעבד וביום השביעי תשבת בחריש ובקציר תשבת
וחג שבעות תעשה לך בכורי קציר חטים וחג האסף תקופת השנה
שלש פעמים בשנה יראה כל זכורך את פני הארון יהוה אלהי ישראל
כי אוריש גוים רבים מפניך והרחבתי את גבולך ולא יחמד איש את ארצך בהעלותך להראות את פני יהוה אלהיך שלש פעמים בשנה
לא תשחט על חמץ דם זבחי ולא ילין לבקר זבח חג הפסח
ראשית בכורי אדמתך תביא בית יהוה אלהיך לא תבשל גדי בחלב אמו
ויאמר יהוה אל משה כתב לך את הדברים האלה כי על פי הדברים האלה כרתי אתך ברית ואת ישראל
ויהי שם לפני יהוה ארבעים יום וארבעים לילה לחם לא אכל ומים לא שתה ויכתב על הלוחות את דברי הברית עשרת הדברים
ויהי ברדת משה מהר סיני ושני לוחת העדות בידו ברדתו מן ההר ומשה לא ידע כי קרן עור פניו בדברו אתו
וירא אהרן וכל בני ישראל את משה והנה קרן עור פניו וייראו מגשת אליו
ויקרא אליהם משה וישבו אליו אהרן וכל הנשיאים בעדה וידבר משה אליהם
ואחרי כן נגשו אליו כל בני ישראל ויצום את כל אשר דבר יהוה אתו בהר סיני
ויכל משה מדבר אתם ויתן על פניו מסוה
ובבא משה לפני יהוה לדבר אתו יסיר את המסוה עד צאתו ויצא ודבר אל בני ישראל את כל אשר יצוהו
וראו בני ישראל את פני משה כי קרן עור פני משה והשיב את המסוה על פניו עד באו לדבר אתו
ויקהל משה את כל עדת בני ישראל ויאמר אליהם אלה הדברים אשר צוה יהוה לעשות אתם
ששת ימים יעשה מלאכה וביום השביעי יהיה לכם קדש שבת שבתון ליהוה כל העשה בו מלאכה יומת
לא תבעירו אש בכל מושבתיכם ביום השבת
ויאמר משה אל כל עדת בני ישראל לאמר זה הדבר אשר צוה יהוה לאמר
קחו מאתכם תרומה ליהוה כל נדיב לבו יביא את תרומת יהוה זהב כסף ונחשת
תכלת וארגמן ותולעת שני ושש ועזים
ועורת אילים מאדמים ועורת תחשים ועצי שטים
ושמן למאור ובשמים לשמן המשחה ולקטרת הסמים
ואבני שהם ואבני מלאים לאפוד ולחשן
וכל חכם לב בכם יבוא ועשה את כל אשר צוה יהוה
את המשכן ואת אהלו ואת מכסהו ואת קרסיו ואת קרשיו ואת בריחיו ואת עמודיו ואת אדניו
את הארון ואת בדיו ואת הכפרת ואת פרכת המסך
את השלחן ואת בדיו ואת כל כליו ואת לחם הפנים
את מנורת המאור ואת כל כליה ואת שמן המאור
את מזבח הקטרת ואת בדיו ואת שמן המשחה ואת קטרת הסמים ואת מסך הפתח לפתח המשכן
ואת מזבח העלה ואת מכבר הנחשת אשר לו ואת בדיו ואת כל כליו את הכיור ואת כנו
את קלעי החצר ואת עמודיה ואת אדניה ואת מסך שער החצר
את יתדות המשכן ואת יתדות החצר ואת מיתריהם
את בגדי השרד לשרת בקדש ואת בגדי הקדש לאהרן הכהן ואת בגדי בניו לכהן
ויצאו כל עדת בני ישראל מלפני משה
ויביאו כל איש אשר נשאו לבו וכל איש אשר נדבה רוחו אתו הביאו את תרומת יהוה למלאכת אהל מועד ולכל עבדתו ולבגדי הקדש
ויביאו האנשים על הנשים כל נדיב לב הביא חח ונזם טבעת עגיל וכומז כל כלי זהב וכל אשר הניף תנופת זהב ליהוה
וכל איש אשר נמצא אתו תכלת וארגמן ותולעת שני ושש ועזים ועורת אילים מאדמים ועורת תחשים הביאו
וכל מרים תרומת כסף ונחשת הביאו את תרומת יהוה וכל אשר נמצא אתו עצי שטים למלאכת העבדה הביאו
וכל אשה חכמת לב בידה טוה ויביאו מטוה את התכלת ואת הארגמן ואת התולעת השני ואת השש
וכל הנשים אשר נשא לבהן אתהן בחכמה טוו את העזים
והנשיאים הביאו את אבני השהם ואת אבני המלאים לאפוד ולחשן
ואת הבשמים ואת שמן המאור לשמן המשחה ולקטרת הסמים
וכל איש ואשה אשר נדב אתם לבם להביא לכל המלאכה אשר צוה יהוה לעשות ביד משה הביאו בני ישראל נדבה ליהוה
ויאמר משה לבני ישראל ראו קרא יהוה בשם בצלאל בן אורי בן חור למטה יהודה
וימלא אתו רוח אלהים בחכמה ובתבונה ובדעת ובכל מלאכה
ולחשב מחשבות לעשות בזהב ובכסף ובנחשת
ובחרשת אבן למלאת ובחרשת עץ לעשות בכל מלאכת מחשבות
ולהורות נתן בלבו הוא ואהליאב בן אחיסמך למטה דן
מלא אתם חכמת לב לעשות בכל מלאכת חרש וחשב ורקם בתכלת ובארגמן ובתולעת השני ובשש וארג עשו כל המלאכה וחשבי מחשבות
ועשה בצלאל ואהליאב וכל איש חכם לב אשר נתן יהוה בהם חכמה ותבונה לדעת לעשות את כל מלאכת עבדת הקדש לכל אשר צוה יהוה
ויקרא משה אל בצלאל ואל אהליאב ואל כל איש חכם לב אשר נתן יהוה חכמה בלבו כל אשר נשאו לבו לקרב אל המלאכה לעשות אתה
ויקחו מלפני משה את כל התרומה אשר הביאו בני ישראל למלאכת עבדת הקדש לעשות אתה והם הביאו אליו עוד נדבה בבקר בבקר
ויביאו כל החכמים העשים את כל מלאכת הקדש איש איש ממלאכתו אשר הם עשים
וידברו אל משה לאמר מרבים העם להביא מדי העבדה למלאכה אשר צוה יהוה לעשות אתה
ויצו משה ויעברו קול במחנה לאמר איש ואשה אל יעשה עוד מלאכה לתרומת הקדש ויכל העם מהביא
והמלאכה היתה דים לכל המלאכה לעשות אתה והותירו
ויעשו כל חכמי לב בעשאי המלאכה את המשכן עשו עשר יריעות שש משזר תכלת וארגמן ותולעת שני כרובים מעשה חשב עשה אתם
ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעות
ויחבר את חמש היריעות אחת אל אחת וחמש היריעות חבר אחת אל אחת
ויעש ללאות תכלת על שפת היריעה האחת בקצה במחברת וכן עשה בשפת היריעה הקצונה במחברת השנית
חמשים ללאות עשה ביריעה האחת וחמשים ללאות עשה בקצה היריעה אשר במחברת השנית מקבלות הללאות אחת אל אחת
ויעש חמשים קרסי זהב ויחבר את היריעות אחת אל אחת בקרסים ויהי המשכן אחד
ויעש יריעות עזים לאהל על המשכן עשתה עשרה יריעות עשה אתם
ארך היריעה האחת שלשים באמה וארבע אמות רחב היריעה האחת מדה אחת לעשתה עשרה היריעות
ויחבר את חמש היריעות לבד ואת שש היריעות לבד
ויעש ללאות חמשים על שפת היריעה האחת הקצונה במחברת וחמשים ללאות עשה על שפת היריעה החברת השנית
ויעש קרסי נחשת חמשים לחבר את האהל להיות אחד
ויעש מכסה לאהל עורת אילים מאדמים ומכסה עורת תחשים מלמעלה
ויעש את הקרשים למשכן עצי שטים עמדים
עשר אמות ארך הקרש האחד אמה וחצי האמה רחב הקרש האחד
שתי ידות לקרש האחד משלבות אחת אל אחת כן עשה לכל קרשי המשכן
ויעש את הקרשים למשכן עשרים קרשים לפאת נגבה תימנה
וארבעים אדני כסף עשה תחת עשרים הקרשים שני אדנים תחת הקרש האחד לשתי יתדתיו ושני אדנים תחת הקרש האחד לשתי יתדתיו
ולצלע המשכן השנית לפאת צפונה עשה עשרים קרשים
וארבעים אדניהם כסף שני אדנים תחת הקרש האחד ושני אדנים תחת הקרש האחד
ולירכתי המשכן ימה עשה ששה קרשים
ושני קרשים עשה למקצעות המשכן בירכתים
והיו תאמים מלמטה יחדו היו תאמים אל ראשו אל הטבעת האחת כן עשה לשניהם לשני המקצעות
והיו שמנה קרשים ואדניהם כסף ששה עשר אדנים שני אדנים שני אדנים תחת הקרש האחד
ויעשו בריחי עצי שטים חמשה לקרשי צלע המשכן האחד
וחמשה בריחים לקרשי צלע המשכן השנית וחמשה בריחים לקרשי צלע המשכן לירכתים ימה
ויעש את הבריח התיכון לברח בתוך הקרשים מן הקצה אל הקצה
ואת הקרשים צפה זהב ואת טבעתיהם עשה זהב בתים לבריחים ויצף את הבריחים זהב
ויעש פרכת תכלת וארגמן ותולעת שני ושש משזר מעשה חשב עשה אתה כרובים
ויעש לה ארבעה עמודי שטים ויצפם זהב וויהם זהב ויצק להם ארבעה אדני כסף
ויעש מסך לפתח האהל תכלת וארגמן ותולעת שני ושש משזר מעשה רקם
את עמודיו חמשה ואת וויהם וצפה ראשיהם וחשקיהם זהב ואדניהם חמשה נחשת
ויעש בצלאל את הארון עצי שטים אמתים וחצי ארכו ואמה וחצי רחבו ואמה וחצי קומתו
ויצפהו זהב טהור מבית ומחוץ ויעש לו זר זהב סביב
ויצק לו ארבע טבעות זהב על ארבע פעמתיו ושתי טבעות על צלעו האחד ושתי טבעות על צלעו השני
ויעש בדי עצי שטים ויצף אתם זהב
ויבא את הבדים בטבעות על צלעות הארון לשאת את הארון בהם
ויעש כפרת זהב טהור אמתים וחצי ארכו ואמה וחצי רחבו
ויעש שני כרובים זהב מקשה עשה אתם משני קצות הכפרת
כרוב אחד מקצה מזה וכרוב אחד מקצה מזה מן הכפרת עשה את הכרובים משני קצתיו
והיו הכרובים פרשי כנפים למעלה סככים בכנפיהם על הכפרת ופניהם אחד אל אחד אל הכפרת היו פני הכרובים
ויעש את השלחן עצי שטים אמתים ארכו ואמה רחבו ואמה וחצי קומתו
ויצף אתו זהב טהור ויעש לו זר זהב סביב
ויעש לו מסגרת טפח סביב ויעש זר זהב למסגרתו סביב
ויצק ארבע טבעות זהב ויתן את הטבעות על ארבע הפאות אשר לארבע רגליו
לעמת המסגרת היו הטבעות בתים לבדים לשאת את השלחן
ויעש את הבדים עצי שטים ויצף אתם זהב לשאת את השלחן
ויעש את הכלים אשר על השלחן את קערתיו ואת כפתיו ואת מנקיתיו ואת הקשות אשר יוסך בהם זהב טהור
ויעש את המנורה זהב טהור מקשה עשה את המנורה ירכיה קניה גבעיה כפתריה ופרחיה ממנה היו
וששה קנים יוצאים מצדיה שלשה קני מנורה מצדה האחד ושלשה קני מנורה מצדה השני
שלשה גבעים משקדים בקנה אחד כפתר ופרח ושלשה גבעים משקדים בקנה אחד כפתר ופרח כן לששת הקנים היוצאים מן המנורה
ובמנורה ארבעה גבעים משקדים כפתריה ופרחיה
וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים ממנה
כפתריהם וקנותם ממנה היו כלה מקשה אחד זהב טהור
ויעש את נרתיה שבעה ומלקחיה ומחתיתיה זהב טהור
ככר זהב טהור עשה אתה ואת כל כליה
ויעש את מזבח הקטרת עצי שטים אמה ארכו ואמה רחבו רבוע ואמתים קומתו ממנו היו קרנתיו
ויצף אתו זהב טהור את גגו ואת קירתיו סביב ואת קרנתיו ויעש לו זר זהב סביב
ושתי טבעות זהב עשה לו מתחת לזרו על שתי צלעתיו על שני צדיו לבתים לבדים לשאת אתו בהם
ויעש את הבדים עצי שטים ויצף אתם זהב
ויעש את שמן המשחה קדש ואת קטרת הסמים טהור מעשה רקח
ויעש את מזבח העלה עצי שטים חמש אמות ארך וחמש אמות רחב ושלש אמות קומתו
ויעש קרנתיו על ארבע פנתיו ממנו היו קרנתיו ויצף אתו נחשת
ויעש את כל כלי המזבח את הסירות ואת היעים ואת המזרקות ואת המזלגות ואת המחתות כל כליו עשה נחשת
ויעש למזבח מכבר מעשה רשת נחשת תחת כרכבו מלמטה עד חציו
ויצק ארבע טבעות בארבע הקצות למכבר הנחשת בתים לבדים
ויעש את הבדים עצי שטים ויצף אתם נחשת
ויבא את הבדים בטבעות על צלעות המזבח לשאת אתו בהם נבוב לוחת עשה אתו
ויעש את הכיור נחשת ואת כנו נחשת במראות הצבאות אשר צבאו פתח אהל מועד
ויעש את החצר לפאת נגבה תימנה קלעי החצר שש משזר מאה באמה
ועמודיו עשרים ואדניהם עשרים ווי העמודים וחשקיהם כסף
ולפאת צפונה מאה באמה עמודיהם עשרים ואדניהם עשרים נחשת ווי העמודים וחשקיהם כסף
ולפאת ימה קלעים חמשים אמה עמודיהם עשרה ואדניהם עשרה ווי העמודים וחשקיהם כסף
ולפאת קדמה מזרחה חמשים אמה
קלעים חמש עשרה אמה אל הכתף עמודיהם שלשה ואדניהם שלשה
ולכתף השנית מזה ומזה לשער החצר קלעים חמש עשרה אמה עמודיהם שלשה ואדניהם שלשה
כל קלעי החצר סביב שש משזר
והאדנים לעמודים נחשת וויהם כסף וצפוי ראשיהם כסף והם מחשקים כסף לכל עמודי החצר
ומסך שער החצר מעשה רקם תכלת וארגמן ותולעת שני ושש משזר ועשרים אמה ארך וקומה ברחב חמש אמות לעמת קלעי החצר
עמודיהם ארבעה ואדניהם ארבעה נחשת וויהם כסף וצפוי ראשיהם וחשקיהם כסף
וכל יתדות למשכן ולחצר סביב נחשת
אלה פקדי המשכן משכן העדות אשר פקד על פי משה עבדת הלוים ביד איתמר בן אהרן הכהן
ובצלאל בן אורי בן חור למטה יהודה עשה את כל אשר צוה יהוה את משה
ואתו אהליאב בן אחיסמך למטה דן חרש וחשב ורקם בתכלת ובארגמן ובתולעת השני ובשש
כל זהב העשוי למלאכה בכל מלאכת הקדש ויהי זהב התנופה תשע ועשרים ככר ושבע מאות ושלשים שקל בשקל הקדש
וכסף פקדי העדה מאת ככר ואלף ושבע מאות חמשה ושבעים שקל
בקע לגלגלת מחצית השקל בשקל הקדש לכל העבר על הפקדים מבן עשרים שנה ומעלה לשש מאות אלף ושלשת אלפים וחמש מאות וחמשים
ויהי מאת ככר הכסף לקצת את אדני הקדש ואת אדני הפרכת מאת האדנים למאת הככר ככר לאדן
ואת האלף ושבע המאות חמשה ושבעים עשה ווים לעמודים וצפה ראשיהם וחשק אתם
ונחשת התנופה שבעים ככר ואלפים וארבע מאות שקל
ויעש בה את אדני פתח אהל מועד ואת מזבח הנחשת ואת מכבר הנחשת אשר למזבח ואת כל כלי המזבח
ואת אדני החצר סביב ואת אדני שער החצר ואת כל יתדות המשכן ואת כל יתדות החצר סביב
ומן התכלת והארגמן ותולעת השני עשו בגדי שרד לשרת בקדש ויעשו את בגדי הקדש אשר לאהרן כאשר צוה יהוה את משה
ויעשו את האפוד זהב תכלת וארגמן ותולעת שני ושש משזר
וירקעו את פחי הזהב וקצצו פתילים לעשות בתוך התכלת ובתוך הארגמן ובתוך התולעת השני ובתוך השש מעשה חשב
כתפות עשה לו חברות על שני קצתיו חבר
וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר כאשר צוה יהוה את משה
ויעשו את אבני השהם מוסבות משבצות זהב מפתחות פתוחי חותם על שמות בני ישראל
וישמו אתם על כתפות האפוד אבני זכרון לבני ישראל כאשר צוה יהוה את משה
ויעשו את החשן מעשה חשב כמעשה האפוד זהב תכלת וארגמן ותולעת שני ושש משזר
רבוע היה כפול עשה את החשן זרת ארכו וזרת רחבו
וימלאו בו ארבעה טורי אבן טור אדם פטדה וברקת הטור האחד
והטור השני נפך ספיר ויהלם
והטור השלישי לשם שבו ואחלמה
והטור הרביעי תרשיש שהם וישפה מוסבות משבצות זהב במלאותם
והאבנים על שמות בני ישראל הנה שתים עשרה על שמותם פתוחי חותם איש על שמו לשנים עשר שבט
ויעשו על החשן שרשרות גבלות מעשה עבות זהב טהור
ויעשו שתי משבצות זהב ושתי טבעות זהב ויתנו את שתי הטבעות על שני קצות החשן
ויתנו את שתי העבתות הזהב על שתי הטבעות על קצות החשן
ואת שתי הקצות שתי העבתות נתנו על שתי המשבצות ויתנום על כתפות האפוד אל מול פניו
ויעשו שתי טבעות זהב וישמו על שני קצות החשן על שפתו אשר על חבר האפוד ביתה
ויעשו שתי טבעות זהב ויתנום על שתי כתפות האפוד מלמטה ממול פניו לעמת מחברתו ממעל לחשב האפוד
וירכסו את החשן מטבעתו אל טבעת האפוד בפתיל תכלת להיות על חשב האפוד ולא יזה החשן מעל האפוד כאשר צוה יהוה את משה ויעשו את הארים ואת התמים כאשר צוה יהוה את משה
ויעשו את המעיל מעשה ארג כליל תכלת
ופי המעיל בתוכו כפי תחרה שפה לפיו סביב לא יקרע
ויעשו על שולי המעיל רמוני תכלת וארגמן ותולעת שני ושש משזר
ויעשו פעמוני זהב טהור ויתנו את הפעמונים על שולי המעיל סביב בתוך הרמונים
פעמון זהב ורמון פעמון זהב ורמון על שולי המעיל סביב לשרת כאשר צוה יהוה את משה
ויעשו את הכיתנת שש מעשה ארג לאהרן ולבניו
ואת המצנפת שש ואת פארי המגבעות שש ואת מכנסי הבד שש משזר
ואת האבניט שש משזר תכלת וארגמן ותולעת שני מעשה רקם כאשר צוה יהוה את משה
ויעשו את ציץ נזר הקדש זהב טהור ויכתבו עליו מכתב פתוחי חותם קדש ליהוה
ויתנו עליו פתיל תכלת לתת על המצנפת מלמעלה כאשר צוה יהוה את משה
ותכל כל עבדת המשכן אהל מועד ויעשו בני ישראל כאשר צוה יהוה את משה כן עשו
ויביאו את המשכן אל משה את האהל ואת כל כליו קרסיו קרשיו בריחיו עמודיו ואדניהם
ואת מכסה עורת האילים המאדמים ואת מכסה עורת התחשים ואת פרכת המסך
את ארון העדות ואת בדיו ואת הכפרת
את השלחן ואת כל כליו ואת לחם הפנים
את המנורה הטהרה ואת נרתיה נרות המערכה ואת כל כליה ואת שמן המאור
את מזבח הזהב ואת שמן המשחה ואת קטרת הסמים ואת מסך פתח האהל
ואת מזבח הנחשת ואת מכבר הנחשת אשר לו ואת בדיו ואת כל כליו את הכיור ואת כנו
את קלעי החצר ואת עמודיה ואת אדניה ואת המסך לשער החצר את מיתריה ואת יתדתיה ואת כל כלי עבדת המשכן לאהל מועד
את בגדי השרד לשרת בקדש ואת בגדי הקדש לאהרן הכהן ואת בגדי בניו לכהן
ככל אשר צוה יהוה את משה כן עשו בני ישראל את כל העבדה
וירא משה את כל המלאכה והנה עשו אתה כאשר צוה יהוה כן עשו ויברך אתם משה
וידבר יהוה אל משה לאמר
ביום החדש הראישון באחד לחדש תקים את המשכן אהל מועד
ושמת שם את ארון העדות וסכת על הארון את הכפרת
והבאת את השלחן וערכת את ערכו והבאת את המנורה והעלית את נרתיה
ונתתה את מזבח הזהב לקטרת לפני ארון העדות ושמת את מסך הפתח למשכן
ונתתה את מזבח העלה לפני פתח המשכן אהל מועד
ונתתה את הכיור בין אהל מועד ובין המזבח ונתתה שם מים
ושמת את החצר סביב ונתתה את מסך שער החצר
ולקחת את שמן המשחה ומשחת את המשכן ואת כל אשר בו וקדשת אתו ואת כל כליו והיה קדש
ומשחת את מזבח העלה ואת כל כליו וקדשת את המזבח והיה המזבח קדש קדשים
ומשחת את הכיור ואת כנו וקדשת אתו
והקרבת את אהרן ואת בניו אל פתח אהל מועד ורחצת אתם במים
והלבשת את אהרן את בגדי הקדש ומשחת אתו וקדשת אתו וכהן לי
ואת בניו תקריב והלבשתם כיתנות
ומשחת אתם כאשר משחת את אביהם וכהנו לי והיתה להיות להם משחתם לכהנת עולם לדרותם
ויעש משה ככל אשר צוה יהוה אתו כן עשה
ויהי בחדש הראישון בשנה השנית לצאתם ממצרים באחד לחדש הוקם המשכן
ויקם משה את המשכן ויתן את אדניו וישם את קרשיו ויתן את בריחיו ויקם את עמודיו
ויפרש את האהל על המשכן וישם את מכסה האהל עליו מלמעלה כאשר צוה יהוה את משה
ויקח ויתן את העדות אל הארון וישם את הבדים על הארון ויתן את הכפרת על הארון מלמעלה
ויבא את הארון אל המשכן וישם את פרכת המסך ויסך על ארון העדות כאשר צוה יהוה את משה
וישם את השלחן באהל מועד על ירך המשכן צפונה מחוץ לפרכת
ויערך עליו ערך לחם לפני יהוה כאשר צוה יהוה את משה
וישם את המנורה באהל מועד נכח השלחן על ירך המשכן נגבה
ויעל את הנרות לפני יהוה כאשר צוה יהוה את משה
וישם את מזבח הזהב באהל מועד לפני הפרכת
ויקטר עליו קטרת סמים לפני יהוה כאשר צוה יהוה את משה
וישם את מסך הפתח למשכן
ואת מזבח העלה שם לפני פתח המשכן אהל מועד ויעל עליו את העלה ואת המנחה כאשר צוה יהוה את משה
וישם את הכיור בין אהל מועד ובין המזבח ויתן שם מים לרחצה
וירחץ ממנו משה אהרן ובניו את ידיהם ואת רגליהם
בבאם אל אהל מועד ובקרבתם אל המזבח ירחצו כאשר צוה יהוה את משה
ויקם את החצר סביב למשכן ולמזבח ויתן את מסך שער החצר ויכל משה את כל המלאכה
ויכס הענן את אהל מועד וכבוד יהוה מלא את המשכן
ולא יכל משה לבוא אל אהל מועד כי שכן עליו הענן וכבוד יהוה מלא את המשכן
ובהעלות הענן מעל המשכן יסעו בני ישראל בכל מסעיהם
ואם לא יעלה הענן לא יסעו עד יום העלותו
כי ענן יהוה על המשכן יומם ואש תהיה בו לילה לעיני כל בית ישראל בכל מסעיהם
ויקרא אל משה וידבר יהוה אליו מאהל מועד לאמר
דבר אל בני ישראל ואמרת אליהם אדם כי יקריב מכם קרבן ליהוה מן הבהמה מן הבקר או מן הצאן תקריבו את קרבניכם
אם עלה קרבנו מן הבקר זכר תמים יקריבנו אל פתח אהל מועד יקריב אתו לרצונו לפני יהוה
וסמך את ידו על ראש העלה ונרצה לו לכפר עליו
ושחט את בן הבקר לפני יהוה והקריבו בני אהרן הכהנים את הדם וזרקו את הדם על המזבח סביב אשר פתח אהל מועד
והפשיטו את העלה ונתחו אתה לנתחיה
ונתנו בני אהרן הכהנים אש על המזבח וערכו עצים על האש
וערכו בני אהרן הכהנים את הנתחים ואת הראש ואת הפדר על העצים אשר על האש אשר על המזבח
וקרבו וכרעיו ירחצו במים והקטיר הכהן הכל המזבחה עלה הוא אשה ריח ניחח ליהוה
ואם מן הצאן עלה קרבנו ליהוה מן הכשבים או מן העזים זכר תמים יקריבנו אל פתח אהל מועד יקריב אתו
ושחט אתו על ירך המזבח צפונה לפני יהוה וזרקו בני אהרן הכהנים את דמו על המזבח סביב
ונתחו אתו לנתחיו ואת ראשו ואת פדרו יעריך הכהן אתם על העצים אשר על האש אשר על המזבח
והקרב והכרעים ירחץ במים והקריב הכהן את הכל והקטיר המזבחה עלה הוא אשה ריח ניחח ליהוה
ואם מן העוף עלה קרבנו ליהוה והקריב מן התרים או מבני היונה את קרבנו
והקריבו הכהן אל המזבח ומלק את ראשו והקטיר המזבחה ונמצא דמו אל קיר המזבח
והסיר את מרתו בנצתו והשליך אתו אצל המזבח קדמה אל מקום הדשן
ושסע אתו בכנפיו ולא יבדל והקטיר אתו הכהן המזבחה על העצים אשר על האש עלה הוא אשה ריח ניחח ליהוה
ונפש כי תקריב קרבן מנחה ליהוה סלת יהיה קרבנו ויצק עליה שמן ונתן עליה לבונה מנחה היא
והביאה אל בני אהרן הכהנים וקמץ ממנה מלוא קמצו מסלתה ומשמנה על כל לבונתה והקטיר הכהן את אזכרתה המזבחה אשה ריח ניחח ליהוה
והנותרת מן המנחה לאהרן ולבניו קדש קדשים מאשי יהוה
וכי תקריב קרבן מנחה מאפה תנור סלת חלות מצות בללות בשמן ורקיקי מצות משחים בשמן
ואם מנחה על מחבת קרבנך סלת בלולה בשמן מצה תהיה
פתת אתה פתים ויצקת עליה שמן מנחה היא
ואם מנחה מרחשת קרבנך סלת בשמן תעשה
והבאת את המנחה אשר יעשה מאלה ליהוה והקריבה אל הכהן והגישה אל המזבח
והרים הכהן מן המנחה את אזכרתה והקטיר המזבחה אשה ריח ניחח ליהוה
והנותרת מן המנחה לאהרן ולבניו קדש קדשים מאשי יהוה
כל המנחה אשר תקריבו ליהוה לא תעשה חמץ כי כל שאר וכל דבש לא תקריבו ממנו אשה ליהוה
קרבן ראשית תקריבו אתם ליהוה ואל המזבח לא יעלו לריח ניחח
וכל קרבן מנחתך במלח תמלח ולא תשבית מלח ברית אלהיך מעל מנחתך על כל קרבניך תקריב מלח
ואם תקריב מנחת בכורים ליהוה אביב קלי באש גרש כרמל תקריב את מנחת בכוריך
ונתתה עליה שמן ושמת עליה לבונה מנחה היא
והקטיר הכהן את אזכרתה מגרשה ומשמנה על כל לבונתה אשה ליהוה
ואם זבח שלמים קרבנו אם מן הבקר הוא מקריב אם זכר אם נקבה תמים יקריבנו לפני יהוה
וסמך את ידו על ראש קרבנו ושחטו פתח אהל מועד וזרקו בני אהרן הכהנים את הדם על המזבח סביב
והקריב מזבח השלמים אשה ליהוה את החלב המכסה את הקרב ואת כל החלב אשר על הקרב
ואת שתי הכליות ואת החלב אשר עליהן אשר על הכסלים ואת היותרת על הכבד על הכליות יסירנה
והקטירו אתו בני אהרן המזבחה על העלה אשר על העצים אשר על האש אשר על המזבח אשה ריח ניחח ליהוה
ואם מן הצאן קרבנו לזבח השלמים ליהוה זכר או נקבה תמים יקריבנו
אם כשב הוא מקריב את קרבנו והקריב אתו לפני יהוה
וסמך את ידו על ראש קרבנו ושחט אתו לפני אהל מועד וזרקו בני אהרן את הדם על המזבח סביב
והקריב מזבח השלמים אשה ליהוה חלבו האליה תמימה לעמת העצה יסירנה את החלב המכסה את הקרב ואת כל החלב אשר על הקרב
ואת שתי הכליות ואת החלב אשר עליהן אשר על הכסלים ואת היותרת על הכבד על הכליות יסירנה
והקטיר הכהן המזבחה לחם אשה ליהוה
ואם עז קרבנו והקריבו לפני יהוה
וסמך את ידו על ראשו ושחט אתו לפני אהל מועד וזרקו בני אהרן הכהנים את דמו על המזבח סביב
והקריב ממנו קרבנו אשה ליהוה את החלב המכסה את הקרב ואת כל החלב אשר על הקרב
ואת שתי הכליות ואת החלב אשר עליהן אשר על הכסלים ואת היותרת על הכבד על הכליות יסירנה
והקטירם הכהן המזבחה לחם אשה לריח ניחח ליהוה כל חלב ליהוה
חקת עולם לדרתיכם בכל מושבתיכם כל חלב וכל דם לא תאכלו
וידבר יהוה אל משה לאמר
דבר אל בני ישראל לאמר נפש כי תחטא בשגגה מכל מצות יהוה אשר לא תעשיהן ועשה מאחת מהן
אם הכהן המשיח יחטא לאשמת העם והקריב על חטאתו אשר חטא פר בן בקר תמים ליהוה לחטאת
והביא את הפר אל פתח אהל מועד לפני יהוה וסמך את ידו על ראש הפר ושחט את הפר לפני יהוה
ולקח הכהן המשיח אשר מלא את ידו מדם הפר והביא אתו אל אהל מועד
וטבל הכהן את אצבעו בדם והזה מן הדם שבע פעמים באצבעו לפני יהוה את פני פרכת הקדש
ונתן הכהן מן הדם על קרנות המזבח קטרת הסמים לפני יהוה אשר באהל מועד ואת כל הדם ישפך אל יסוד מזבח העלה אשר פתח אהל מועד
ואת כל חלב פר החטאת ירים ממנו את החלב המכסה את הקרב ואת כל החלב אשר על הקרב
ואת שתי הכליות ואת החלב אשר עליהן אשר על הכסלים ואת היותרת על הכבד על הכליות יסירנה
כאשר יורם משור זבח השלמים והקטירם הכהן על מזבח העלה
ואת עור הפר ואת כל בשרו על ראשו ועל כרעיו וקרבו ופרשו
והוציאו את כל הפר אל מחוץ למחנה אל מקום טהור על שפך הדשן ושרפו אתו על העצים באש על שפך הדשן ישרף
ואם כל עדת ישראל ישגו ונעלם דבר מעיני הקהל ועשו אחת מכל מצות יהוה אשר לא תעשיהן ואשמו
ונודע החטאת אשר חטאו עליה והקריבו הקהל פר בן בקר תמים לחטאת והביאו אתו לפני אהל מועד
וסמכו זקני העדה את ידיהם על ראש הפר לפני יהוה ושחט את הפר לפני יהוה
והביא הכהן המשיח מדם הפר אל אהל מועד
וטבל הכהן את אצבעו מן הדם והזה מן הדם שבע פעמים לפני יהוה את פני פרכת הקדש
ומן הדם יתן הכהן על קרנות המזבח קטרת הסמים אשר לפני יהוה אשר באהל מועד ואת כל הדם ישפך אל יסוד מזבח העלה אשר פתח אהל מועד
ואת כל חלבו ירים ממנו והקטיר המזבחה
ועשה לפר כאשר עשה לפר החטאת כן יעשה לו וכפר עליהם הכהן ונסלח להם
והוציא את הפר אל מחוץ למחנה ושרף אתו כאשר שרף את הפר הראישון חטאת הקהל היא
אשר נשיא יחטא ועשה אחת מכל מצות יהוה אלהיו אשר לא תעשיהן בשגגה ואשם
או הודע אליו חטאתו אשר חטא בה והביא את קרבנו שעיר עזים זכר תמים
וסמך את ידו על ראש השעיר ושחט אתו במקום אשר ישחטו את העלה לפני יהוה חטאת היא
ולקח הכהן מדם החטאת באצבעו ונתן על קרנות מזבח העלה ואת דמו ישפך אל יסוד מזבח העלה
ואת כל חלבו יקטיר המזבחה כחלב זבח השלמים וכפר עליו הכהן מחטאתו ונסלח לו
ואם נפש אחת תחטא בשגגה מעם הארץ בעשותה אחת מכל מצות יהוה אשר לא תעשיהן ואשם
או הודע אליו חטאתו אשר חטא עליה והביא את קרבנו שעירת עזים נקבה תמימה על חטאתו אשר חטא
וסמך את ידו על ראש החטאת ושחט את החטאת במקום אשר ישחטו את העלה
ולקח הכהן מדמה באצבעו ונתן על קרנות מזבח העלה ואת כל דמה ישפך אל יסוד מזבח העלה
ואת כל חלבה יסיר כאשר יסיר החלב מעל זבח השלמים והקטיר הכהן המזבחה לריח ניחח ליהוה וכפר עליו הכהן ונסלח לו
ואם כשבה יביא קרבנו לחטאת נקבה תמימה יביאנה
וסמך את ידו על ראש החטאת ושחט אתה לחטאת במקום אשר ישחטו את העלה
ולקח הכהן מדם החטאת באצבעו ונתן על קרנות מזבח העלה ואת כל דמה ישפך אל יסוד מזבח העלה
ואת כל חלבה יסיר כאשר יסיר חלב הכשב מזבח השלמים והקטיר הכהן המזבחה על אשי יהוה וכפר עליו הכהן על חטאתו אשר חטא ונסלח לו
ונפש כי תחטא ושמעה קול אלה והוא עד או ראה או ידע אם לא יגיד ונשא עונו
או נפש כי תגע בכל דבר טמא או בנבלת חיה טמאה או בנבלת בהמה טמאה או בנבלת שרץ טמא ונעלם ממנו והוא טמא ואשם
או כי יגע בטמאת אדם לכל טמאתו אשר יטמא בה ונעלם ממנו והוא ידע ואשם
ונפש כי תשבע לבטא בשפתים להריע או להטיב לכל אשר יבטא האדם בשבועה ונעלם ממנו והוא ידע ואשם לאחת מאלה
והיה כי יחטא לאחת מאלה והתודה את אשר חטא עליה
והביא את אשמו ליהוה על חטאתו אשר חטא נקבה מן הצאן כשבה או שעירת עזים לחטאת וכפר עליו הכהן על חטאתו אשר חטא ונסלח לו
ואם לא תשיג ידו די שה והביא על אשמו אשר חטא שתי תרים או שני בני יונה ליהוה אחד לחטאת ואחד לעלה
והביא אתם אל הכהן והקריב את אשר לחטאת ראישון ומלק הכהן את ראשו ממול ערפו ולא יבדל
והזה מדם החטאת אל קיר המזבח והנשאר בדם ימצא אל יסוד המזבח חטאת היא
ואת השני יעשה עלה כמשפט וכפר עליו הכהן מחטאתו אשר חטא ונסלח לו
ואם לא תשיג ידו לשתי תרים או לשני בני יונה והביא את קרבנו אשר חטא עשירת האיפה סלת לחטאת לא יצק עליה שמן ולא יתן עליה לבונה כי חטאת היא
והביאה אל הכהן וקמץ ממנה מלוא קמצו את אזכרתה והקטיר המזבחה על אשי יהוה חטאת היא
וכפר עליו הכהן על חטאתו אשר חטא מאחת מאלה ונסלח לו והיתה לכהן כמנחה
וידבר יהוה אל משה לאמר
נפש כי תמעל מעל וחטאה בשגגה מקדשי יהוה והביא את אשמו ליהוה איל תמים מן הצאן בערכך כסף שקלים בשקל הקדש לאשם
ואת אשר חטא מן הקדש ישלם ואת חמישתו יסף עליו ונתן אתו לכהן והכהן יכפר עליו באיל האשם ונסלח לו
ואם נפש אחת תחטא ועשתה אחת מכל מצות יהוה אשר לא תעשיהן ולא ידע ואשם ונשא עונו
והביא איל תמים מן הצאן בערכך לאשם אל הכהן וכפר עליו הכהן על שגגתו אשר שגג והוא לא ידע ונסלח לו
אשם הוא אשם אשם ליהוה
וידבר יהוה אל משה לאמר
נפש כי תחטא ומעלה מעל ביהוה וכחש בעמיתו בפקדון או בתשומת יד או בגזל או עשק את עמיתו
או מצא אבדה וכחש בה ונשבע על שקר על אחת מכל אשר יעשה האדם לחטא בהן
והיה כי יחטא ואשם והשיב את הגזל אשר גזל או את העשוק אשר עשק או את הפקדון אשר הפקד אתו או את האבדה אשר מצא
או מכל דבר אשר ישבע עליו לשקר ושלם אתו בראשו וחמישתו יסף עליו לאשר הוא לו יתננו ביום אשמתו
ואת אשמו יביא ליהוה איל תמים מן הצאן בערכך לאשם
וכפר עליו הכהן לפני יהוה ונסלח לו על אחת מכל אשר יעשה לאשמה בה
וידבר יהוה אל משה לאמר
צוי את אהרן ואת בניו לאמר זאת תורת העלה היא העלה על המוקדה על המזבח כל הלילה עד בקר ואש המזבח תוקד בו
ולבש הכהן מדי בד ומכנסי בד ילבש על בשרו והרים את הדשן אשר תאכל האש את העלה על המזבח ושמו אצל המזבח
ופשט את בגדיו ולבש בגדים אחרים והוציא את הדשן אל מחוץ למחנה אל מקום טהור
והאש על המזבח תוקד בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי שלמים
אש תמיד תוקד על המזבח לא תכבה
וזאת תורת המנחה הקריבו אתה בני אהרן לפני יהוה אל פני המזבח
והרים ממנה בקמצו מסלת המנחה ומשמנה ואת כל הלבונה אשר על המנחה והקטיר המזבחה אשה ריח ניחח אזכרתה ליהוה
והנותרת ממנה יאכל אהרן ובניו מצות תאכל במקום קדוש בחצר אהל מועד יאכלוה
לא תאפה חמץ חלקם נתתי אתה מאשי יהוה קדש קדשים היא כחטאת כאשם
כל זכר בבני אהרן יאכלנה חק עולם לדרתיכם מאשי יהוה כל אשר יגע בהם יקדש
וידבר יהוה אל משה לאמר
זה קרבן אהרן ובניו אשר יקריבו ליהוה ביום המשיח אתו עשירת האיפה סלת למנחה תמיד מחציתה בבקר ומחציתה בין הערבים
על המחבת בשמן תעשה מרבכת תביאנה תופני מנחת פתים תקריב ריח ניחח ליהוה
הכהן המשיח תחתיו מבניו יעשה אתה חק עולם ליהוה כליל תקטיר
וכל מנחת כהן כליל תהיה לא תאכל
וידבר יהוה אל משה לאמר
דבר אל אהרן ואל בניו לאמר זאת תורת החטאת במקום אשר תשחט העלה תשחט החטאת לפני יהוה קדש קדשים היא
הכהן המחטא אתה יאכלנה במקום קדוש תאכל בחצר אהל מועד
כל אשר יגע בבשרה יקדש ואשר יזה מדמה על הבגד אשר תזה עליו יכבס במקום קדוש
וכלי חרש אשר תבשל בו ישבר ואם בכלי נחשת בשלה ומרק ושטף במים
כל זכר בכהנים יאכל אתה קדש קדשים היא
וכל חטאת אשר יבוא מדמה אל אהל מועד לכפר בקדש לא תאכל באש תשרף
וזאת תורת האשם קדש קדשים הוא
במקום אשר ישחטו את העלה ישחטו את האשם ואת דמו יזרקו על המזבח סביב
ואת כל חלבו יקריב ממנו את האליה ואת החלב המכסה את הקרב ואת כל החלב אשר על הקרב
ואת שתי הכליות ואת החלב אשר עליהן אשר על הכסלים ואת היותרת על הכבד על הכליות יסירנה
והקטיר אתם הכהן המזבחה אשה ליהוה אשם הוא
כל זכר בכהנים יאכלנו במקום קדוש יאכל קדש קדשים הוא
כחטאת כאשם תורה אחת להם הכהן אשר יכפר בו לו יהיה
והכהן המקריב את עלת איש עור העלה אשר יקריבו לכהן לו יהיה
וכל מנחה אשר תאפה בתנור וכל נעשה במרחשת ועל המחבת לכהן המקריב אתה לו תהיה
וכל מנחה בלולה בשמן וחרבה לכל בני אהרן תהיה איש כאחיו
וזאת תורת זבח השלמים אשר יקריבו ליהוה
אם על תודה יקריבנו והקריב על זבח התודה חלות מצות בללות בשמן ורקיקי מצות משחים בשמן וסלת מרבכת חלות בללות בשמן
על חלת לחם חמץ יקריב קרבנו על זבח תודת שלמיו
והקריב ממנו אחד מכל קרבן תרומה ליהוה לכהן הזרק את דם השלמים לו יהיה
ובשר זבח תודת שלמיו ביום קרבנו יאכל לא יניח ממנו עד בקר
ואם נדר או נדבה זבח קרבנו ביום הקריבו את זבחו יאכל וממחרת והנותר ממנו יאכל
והנותר מבשר הזבח ביום השלישי באש ישרף
ואם אכל יאכל מבשר זבח שלמיו ביום השלישי לא ירצה המקריב אתו לא יחשב לו פגול יהיה והנפש האכלת ממנו עונה תשא
והבשר אשר יגע בכל טמא לא יאכל באש ישרף הבשר כל טהור יאכל בשר
והנפש אשר תאכל בשר מזבח השלמים אשר ליהוה וטמאתו עליו ונכרתה הנפש ההיא מעמיה
ונפש כי תגע בכל טמא בטמאת אדם או בבהמה טמאה או בכל שרץ טמא ואכל מבשר זבח השלמים אשר ליהוה ונכרתה הנפש ההיא מעמיה
וידבר יהוה אל משה לאמר
דבר אל בני ישראל לאמר כל חלב שור וכשב ועז לא תאכלו
וחלב נבלה וחלב טרפה יעשה לכל המלאכה ואכל לא תאכלהו
כי כל אכל חלב מן הבהמה אשר יקריבו ממנה אשה ליהוה ונכרתה הנפש האכלת מעמיה
וכל דם לא תאכלו בכל מושבתיכם לעוף ולבהמה
וכל הנפש אשר תאכל כל דם ונכרתה הנפש ההיא מעמיה
וידבר יהוה אל משה לאמר
ואל בני ישראל תדבר לאמר המקריב את זבח שלמיו ליהוה יביא את קרבנו ליהוה מזבח שלמיו
ידיו תביאנה את אשי יהוה את החלב על החזה יביאנו את החזה להניף אתו תנופה לפני יהוה
והקטיר הכהן את החלב המזבחה והיה החזה לאהרן ולבניו
ואת שוק הימין תתנו תרומה לכהן מזבחי שלמיכם
המקריב את דם השלמים ואת החלב מבני אהרן לו תהיה שוק הימין למנה
כי את חזה התנופה ואת שוק התרומה לקחתי מאת בני ישראל מזבחי שלמיהם ואתן אתם לאהרן הכהן ולבניו לחק עולם מאת בני ישראל
זאת משחת אהרן ומשחת בניו מאשי יהוה ביום הקריבו אתם לכהן ליהוה
אשר צוה יהוה לתת להם ביום משחו אתם מאת בני ישראל חק עולם לדרותם
זאת התורה לעלה ולמנחה ולחטאת ולאשם ולמלאים ולזבח השלמים
אשר צוה יהוה את משה בהר סיני ביום צותו את בני ישראל להקריב את קרבניהם ליהוה במדבר סיני
וידבר יהוה אל משה לאמר
קח את אהרן ואת בניו אתו ואת הבגדים ואת שמן המשחה ואת פר החטאת ואת שני האילים ואת סל המצות
ואת כל העדה הקהל אל פתח אהל מועד
ויעש משה כאשר צוה יהוה אתו ותקהל העדה אל פתח אהל מועד
ויאמר משה אל העדה זה הדבר אשר צוה יהוה לעשות
ויקריב משה את אהרן ואת בניו וירחץ אתם במים
ויתן עליו את הכיתנת ויחגר אתו באבניט וילבש אתו את המעיל ויתן עליו את האפוד ויחגר אתו בחשב האפוד ויאפד לו בו
וישם עליו את החשן ויתן על החשן את הארים ואת התמים
וישם את המצנפת על ראשו ויתן על המצנפת אל מול פניו את ציץ הזהב נזר הקדש כאשר צוה יהוה את משה
ויקח משה את שמן המשחה וימשח את המשכן ואת כל אשר בו ויקדש אתם
ויז ממנו על המזבח שבע פעמים וימשח את המזבח ואת כל כליו ואת הכיור ואת כנו לקדשם
ויצק משמן המשחה על ראש אהרן וימשח אתו לקדשו
ויקריב משה את בני אהרן וילבשם כיתנות ויחגר אתם אבניטים ויחבש להם מגבעות כאשר צוה יהוה את משה
ויגש את פר החטאת ויסמך אהרן ובניו את ידיהם על ראש פר החטאת
וישחט ויקח משה את הדם ויתן על קרנות המזבח סביב באצבעו ויחטא את המזבח ואת הדם יצק אל יסוד המזבח ויקדשהו לכפר עליו
ויקח את כל החלב אשר על הקרב ואת יותרת הכבד ואת שתי הכליות ואת חלביהן ויקטר משה המזבחה
ואת הפר ואת עורו ואת בשרו ואת פרשו שרף באש מחוץ למחנה כאשר צוה יהוה את משה
ויגש את איל העלה ויסמכו אהרן ובניו את ידיהם על ראש האיל
וישחט ויזרק משה את הדם על המזבח סביב
ואת האיל נתח לנתחיו ויקטר משה את הראש ואת הנתחים ואת הפדר
ואת הקרב והכרעים רחץ במים ויקטר משה את כל האיל המזבחה עלה הוא לריח ניחח אשה הוא ליהוה כאשר צוה יהוה את משה
ויקריב את איל השני איל המלאים ויסמכו אהרן ובניו את ידיהם על ראש האיל
וישחט ויקח משה מדמו ויתן על תנך אזן אהרן הימנית ועל בהון ידו הימנית ועל בהון רגלו הימנית
ויקריב את בני אהרן ויתן משה מן הדם על תנך אזנם הימנית ועל בהון ידם הימנית ועל בהון רגלם הימנית ויזרק משה את הדם על המזבח סביב
ויקח את החלב את האליה ואת כל החלב אשר על הקרב ואת יותרת הכבד ואת שתי הכליות ואת חלביהן ואת שוק הימין
ומסל המצות אשר לפני יהוה לקח חלת מצה אחת וחלת לחם שמן אחת ורקיק אחד וישם על החלבים ועל שוק הימין
ויתן את הכל על כפי אהרן ועל כפי בניו וינף אתם תנופה לפני יהוה
ויקח משה אתם מעל כפיהם ויקטר המזבחה על העלה מלאים הם לריח ניחח אשה ליהוה
ויקח משה את החזה וינפהו תנופה לפני יהוה מאיל המלאים למשה היה למנה כאשר צוה יהוה את משה
ויקח משה משמן המשחה ומן הדם אשר על המזבח ויז על אהרן ועל בגדיו ועל בניו ועל בגדי בניו אתו ויקדש את אהרן ואת בגדיו ואת בניו ואת בגדי בניו אתו
ויאמר משה אל אהרן ואל בניו בשלו את הבשר פתח אהל מועד במקום הקדש ושם תאכלו אתו ואת הלחם אשר בסל המלאים כאשר צויתי לאמר אהרן ובניו יאכלהו
והנותר בבשר ובלחם באש תשרפו
ומפתח אהל מועד לא תצאו שבעת ימים עד יום מלאת ימי מלאיכם כי שבעת ימים ימלא את ידיכם
כאשר עשה ביום הזה צוה יהוה לעשות לכפר עליכם
ופתח אהל מועד תשבו יומם ולילה שבעת ימים ושמרתם את משמרת יהוה ולא תמותו כי כן צויתי
ויעש אהרן ובניו את כל הדברים אשר צוה יהוה ביד משה
ויהי ביום השמיני קרא משה לאהרן ולבניו ולזקני ישראל
ויאמר אל אהרן קח לך עגל בן בקר לחטאת ואיל לעלה תמימם והקריב לפני יהוה
ואל זקני ישראל תדבר לאמר קחו שעיר עזים לחטאת ועגל וכבש בני שנה תמימם לעלה
ושור ואיל לשלמים לזבח לפני יהוה ומנחה בלולה בשמן כי היום יהוה נראה אליכם
ויקחו את אשר צוה משה אל פני אהל מועד ויקרבו כל העדה ויעמדו לפני יהוה
ויאמר משה זה הדבר אשר צוה יהוה תעשון ויראה אליכם כבוד יהוה
ויאמר משה אל אהרן קרב אל המזבח ועשה את חטאתך ואת עלתך וכפר בעדך ובעד העם ועשה את קרבן העם וכפר בעדם כאשר צוה יהוה
ויקרב אהרן אל המזבח וישחט את עגל החטאת אשר לו
ויקריבו בני אהרן את הדם אליו ויטבל אצבעו בדם ויתן על קרנות המזבח ואת הדם יצק אל יסוד המזבח
ואת החלב ואת הכליות ואת היותרת מן הכבד מן החטאת הקטיר המזבחה כאשר צוה יהוה את משה
ואת הבשר ואת העור שרף באש מחוץ למחנה
וישחט את העלה וימציאו בני אהרן אליו את הדם ויזרקהו על המזבח סביב
ואת העלה המציאו אליו לנתחיה ואת הראש ויקטר המזבחה
וירחץ את הקרב ואת הכרעים ויקטר על העלה המזבחה
ויקריב את קרבן העם ויקח את שעיר החטאת אשר לעם וישחטהו ויחטאהו כראישון
ויקרב את העלה ויעשה כמשפט
ויקרב את המנחה וימלא כפיו ממנה ויקטר על המזבח מלבד עלת הבקר
וישחט את השור ואת האיל זבח השלמים אשר לעם וימציאו בני אהרן את הדם אליו ויזרקהו על המזבח סביב
ואת החלבים מן השור ומן האיל האליה והמכסה והכליות ויותרת הכבד
וישם את החלבים על החזות ויקטר החלבים המזבחה
ואת החזות ואת שוק הימין הניף אהרן תנופה לפני יהוה כאשר צוה יהוה את משה
וישא אהרן את ידו על העם ויברכם וירד מעשות החטאת והעלה והשלמים
ויבא משה ואהרן אל אהל מועד ויצאו ויברכו את העם וירא כבוד יהוה אל כל העם
ותצא אש מלפני יהוה ותאכל על המזבח את העלה ואת החלבים ויראו כל העם וירנו ויפלו על פניהם
ויקחו בני אהרן נדב ואביהוא איש מחתתו ויתנו בהן אש וישמו עליהן קטרת ויקריבו לפני יהוה אש זרה אשר לא צוה אתם
ותצא אש מלפני יהוה ותאכל אתם וימתו לפני יהוה
ויאמר משה אל אהרן הוא אשר דבר יהוה לאמר בקריבי אקדש ועל פני כל העם אכבד וידם אהרן
ויקרא משה אל מישאל ואל אליצפן בני עזיאל דד אהרן ויאמר אליהם קרבו שאו את אחיכם מאת פני הקדש אל מחוץ למחנה
ויקרבו וישאו אתם בכיתנותם אל מחוץ למחנה כאשר דבר משה
ויאמר משה אל אהרן ואל אלעזר ואל איתמר בניו ראשיכם לא תפרעו ובגדיכם לא תפרמו ולא תמותו ועל כל העדה יקצף ואחיכם כל בית ישראל יבכו את השרפה אשר שרף יהוה
ומפתח אהל מועד לא תצאו פן תמותו כי שמן משחת יהוה עליכם ויעשו כדבר משה
וידבר יהוה אל אהרן לאמר
יין ושכר אל תשתה אתה ובניך אתך בבאכם אל אהל מועד ולא תמותו חקת עולם לדרתיכם
ולהבדיל בין הקדש ובין החל ובין הטמא ובין הטהור
ולהורות את בני ישראל את כל החקים אשר דבר יהוה אליהם ביד משה
וידבר משה אל אהרן ואל אלעזר ואל איתמר בניו הנותרים קחו את המנחה הנותרת מאשי יהוה ואכלוה מצות אצל המזבח כי קדש קדשים היא
ואכלתם אתה במקום קדוש כי חקך וחק בניך היא מאשי יהוה כי כן צויתי
ואת חזה התנופה ואת שוק התרומה תאכלו במקום טהור אתה ובניך ובנתיך אתך כי חקך וחק בניך נתנו מזבחי שלמי בני ישראל
שוק התרומה וחזה התנופה על אשי החלבים יביאו להניף תנופה לפני יהוה והיה לך ולבניך ולבנתיך אתך לחק עולם כאשר צוה יהוה
ואת שעיר החטאת דרש דרש משה והנה שרוף ויקצף על אלעזר ועל איתמר בני אהרן הנותרים לאמר
מדוע לא אכלתם את החטאת במקום הקדש כי קדש קדשים היא ואתה נתן לכם לשאת את עון העדה לכפר עליהם לפני יהוה
הן לא הובא את דמה אל הקדש פנימה אכל תאכלו אתה בקדש כאשר צויתי
וידבר אהרן אל משה הן היום הקריבו את חטאתם ואת עלתם לפני יהוה ותקראנה אתי כאלה ואכלתי חטאת היום הייטב בעיני יהוה
וישמע משה וייטב בעיניו
וידבר יהוה אל משה ואל אהרן לאמר אליהם
דברו אל בני ישראל לאמר זאת החיה אשר תאכלו מכל הבהמה אשר על הארץ
כל מפריסת פרסה ושסעת שסע שתי פרסות מעלות גרה בבהמה אתה תאכלו
אך את זה לא תאכלו ממעלי הגרה וממפריסי הפרסה את הגמל כי מעלי גרה הוא ופרסה איננו מפריס טמא הוא לכם
ואת השפן כי מעלי גרה הוא ופרסה לא הפריס טמא הוא לכם
ואת הארנבת כי מעלת גרה היא ופרסה לא הפריסה טמאה היא לכם
ואת החזיר כי מפריס פרסה הוא ושסע שסע פרסה והוא גרה לא יגור טמא הוא לכם
מבשרם לא תאכלו ובנבלתם לא תגעו טמאים הם לכם
ואת זה תאכלו מכל אשר במים כל אשר לו סנפיר וקשקשת במים בימים ובנחלים אתם תאכלו
וכל אשר אין לו סנפיר וקשקשת במים בימים ובנחלים מכל שרץ המים ומכל נפש החיה אשר במים שקץ הם לכם
ושקץ יהיו לכם מבשרם לא תאכלו ואת נבלתם תשקצו
וכל אשר אין לו סנפיר וקשקשת במים שקץ הוא לכם
ואת אלה תשקצו מן העוף לא תאכלו שקץ הם את הנשר ואת הפרס ואת העזניה
ואת הדאה ואת האיה למינה
ואת כל ערב למינו
ואת בת היענה ואת התחמוס ואת השחף למינו ואת הנץ
ואת הכוס ואת השלך ואת הינשוף
ואת התנשמת ואת הקאת ואת הרחמה
ואת החסידה והאנפה למינה ואת הדגיפת ואת העטלף
כל שרץ העוף ההלך על ארבע שקץ הוא לכם
אך את זה תאכלו מכל שרץ העוף ההלך על ארבע אשר לו כרעים ממעל לרגליו לנתר בהם על הארץ
את אלה מהם תאכלו את הארבה למינהו ואת הסלעם למינהו ואת החרגל למינה ואת החגב למינהו
וכל שרץ העוף אשר לו ארבע רגלים שקץ הוא לכם
ולאלה תטמאו כל הנגע בנבלתם יטמא עד הערב
וכל הנשא מנבלתם יכבס בגדיו ורחץ במים וטמא עד הערב
לכל הבהמה אשר היא מפריסת פרסה ושסעה איננה שסע וגרה איננה מעלה טמאים הם לכם כל הנגע בהם יטמא
וכל ההלך על כפיו בכל החיה ההלכת על ארבע טמאים הם לכם כל הנגע בנבלתם יטמא עד הערב
והנשא מנבלתם יכבס בגדיו וטמא עד הערב טמאים הם לכם
וזה לכם הטמא בשרץ השרץ על הארץ החלד והעכבור והצב למינו
והאנקה והכח והלאטה והמט והתנשמת
אלה הטמאים לכם מכל השרץ כל הנגע בהם במותם יטמא עד הערב
וכל אשר יפל עליו מהם במותם יטמא מכל כלי עץ או בגד או עור או שק כל כלי אשר יעשה מלאכה בהם במים יבוא וטמא עד הערב וטהר
וכל כלי חרש אשר יפל מהם אל תוכו כל אשר בתוכו יטמא ואתו תשברו
מכל האכל אשר יאכל אשר יבוא עליו מים יטמא וכל משקה אשר ישתה בכל כלי יטמא
וכל אשר יפל מנבלתם עליו יטמא תנור וכרים יתצו טמאים הם וטמאים יהיו לכם
אך מעין מים ובור מקוה מים יהיה טהור ונגע בנבלתם יטמא
וכי יפל מנבלתם על זרע זרע אשר יזרע טהור הוא
וכי יתן מים על הזרע ונפל מנבלתם עליו טמא הוא לכם
וכי ימות מן הבהמה אשר היא לכם לאכלה הנגע בנבלתה יטמא עד הערב
והאכל מנבלתה יכבס בגדיו וטמא עד הערב והנשא את נבלתה יכבס בגדיו וטמא עד הערב
וכל השרץ השרץ על הארץ שקץ הוא לא יאכל
כל ההלך על גחון וכל ההלך על ארבע עד כל מרבה רגלים לכל השרץ השרץ על הארץ לא תאכלום כי שקץ הם
אל תשקצו את נפשתיכם בכל השרץ השרץ ולא תטמאו בהם ונטמאתם בם
כי אני יהוה אלהיכם והתקדשתם והייתם קדישים כי קדוש אני ולא תטמאו את נפשתיכם בכל השרץ הרמש על הארץ
כי אני יהוה אלהיכם המעלה אתכם מארץ מצרים להיות לכם לאלהים והייתם קדישים כי קדוש אני
זאת תורת הבהמה והעוף וכל הנפש החיה הרמשת במים לכל הנפש השרצת על הארץ
להבדיל בין הטמא ובין הטהור ובין החיה הנאכלת ובין החיה אשר לא תאכל
וידבר יהוה אל משה לאמר
דבר אל בני ישראל לאמר אשה כי תזרע וילדה זכר וטמאה שבעת ימים כימי נדת דותה תטמא
וביום השמיני ימול את בשר ערלתו
ושלשים יום ושלשת ימים תשב בדם טהרה בכל קדש לא תגע ואל המקדש לא תבוא עד מלאת ימי טהרה
ואם נקבה תלד וטמאה שבועים כנדתה וששים יום וששת ימים תשב על דמי טהרה
ובמלאת ימי טהרה לבן או לבת תביא כבש בן שנתו לעלה או בן יונה או תר לחטאת אל פתח אהל מועד אל הכהן
והקריבו לפני יהוה וכפר עליה הכהן וטהרה ממקור דמיה זאת תורת הילדת לזכר ולנקבה
ואם לא תמצא ידה די שה ולקחה שתי תרים או שני בני יונה אחד לחטאת ואחד לעלה וכפר עליה הכהן וטהרה
וידבר יהוה אל משה ואל אהרן לאמר
אדם כי יהיה בעור בשרו שאת או ספחת או בהרת והיה בעור בשרו לנגע צרעת והובא אל אהרן הכהן או אל אחד מבניו הכהנים
וראה הכהן את הנגע בעור הבשר ושער בנגע הפך לבן ומראה הנגע עמק מעור בשרו נגע צרעת הוא וראה הכהן וטמא אתו
ואם בהרת לבנה היא בעור בשרו ועמק אין מראה מן העור ושערה לא הפך לבן והסגיר הכהן את הנגע שבעת ימים
וראה הכהן ביום השביעי והנה הנגע עמד בעיניו לא פשה הנגע בעור והסגירו הכהן שבעת ימים שנית
וראה הכהן ביום השביעי שנית והנה כהה הנגע לא פשה הנגע בעור וטהרו הכהן המספחת היא וכבס בגדיו וטהר
ואם פשה תפשה המספחת בעור אחרי הראתו אל הכהן לטהרתו ונראה שנית אל הכהן
וראה הכהן והנה פשתה המספחת בעור וטמאו הכהן צרעת היא
ונגע צרעת כי תהיה באדם והובא אל הכהן
וראה הכהן והנה שאת לבנה בעור והיא הפך שער לבן ומחית בשר חי בשאת
צרעת נושנת היא בעור בשרו וטמאו הכהן לא יסגירנו כי טמא הוא
ואם פרח תפרח הצרעת בעור וכסתה הצרעת את כל עור הנגע מראשו עד רגליו לכל מראה עיני הכהן
וראה הכהן והנה כסתה הצרעת את כל בשרו וטהר את הנגע כלו הפך לבן טהור הוא
וביום הראות בו בשר חי יטמא
וראה הכהן את הבשר החי וטמאו הבשר החי טמא הוא צרעת היא
או כי ישוב הבשר החי ונהפך ללבן ובא אל הכהן
וראה הכהן והנה נהפך הנגע ללבן וטהר הכהן את הנגע טהור הוא
ובשר כי יהיה בו שחין ונרפא
והיה במקום השחין שאת לבנה או בהרת לבנה אדמדמת ונראה אל הכהן
וראה הכהן והנה מראהו שפל מן העור ושערו הפך לבן וטמאו הכהן נגע צרעת היא בשחין פרחה
ואם יראה הכהן והנה אין בה שער לבן ושפלה איננה מן העור והיא כהה והסגירו הכהן שבעת ימים
אם פשה תפשה בעור וטמא הכהן אתו נגע הוא
ואם תחתיה תעמד הבהרת לא פשתה צרבת השחין היא וטהרו הכהן
או בשר כי יהיה בעורו מכות אש והיתה מחית המכוה בהרת לבנה אדמדמת או לבנה
וראה אתה הכהן והנה הפך שער לבן בבהרת ומראה עמק מן העור צרעת היא במכוה פרחה וטמא אתו הכהן נגע צרעת היא
ואם יראה הכהן והנה אין בבהרת שער לבן ושפלה איננה מן העור והיא כהה והסגירו הכהן שבעת ימים
וראה הכהן ביום השביעי אם פשה תפשה בעור וטמא אתו הכהן נגע צרעת היא
ואם תחתיה תעמד הבהרת לא פשתה בעור והיא כהה שאת המכוה היא וטהרו הכהן כי צרבת המכוה היא
ואיש או אשה כי יהיה בו נגע בראש או בזקן
וראה הכהן את הנגע והנה מראהו עמק מן העור ובו שער צהב דק וטמא הכהן אתו נתק הוא צרעת הראש או הזקן היא
או כי יראה הכהן את נגע הנתק והנה אין מראהו עמק מן העור ושער שחר אין בו והסגיר הכהן את נגע הנתק שבעת ימים
וראה הכהן את הנתק ביום השביעי והנה לא פשה הנתק ולא היה בו שער צהב ומראה הנתק אין עמק מן העור
והתגלח ואת הנתק לא יגלח והסגיר הכהן את הנתק שבעת ימים שנית
וראה הכהן את הנתק ביום השביעי והנה לא פשה הנתק בעור ומראהו איננו עמק מן העור וטהרו הכהן וכבס בגדיו וטהר
ואם פשה יפשה הנתק בעור אחרי טהרתו
וראה הכהן והנה פשה הנתק בעור לא יבקר הכהן לשער הצהב טמא הוא
ואם בעיניו עמד הנתק ושער שחר צמח בו נרפא הנתק טהור הוא וטהרו הכהן
ואיש או אשה כי יהיה בעור בשרם בהרות בהרות לבנות
וראה הכהן והנה בעור בשרם בהרות כהות לבנות בחק הוא פרח בעור טהור הוא
ואיש כי ימרט ראשו קרח הוא טהור הוא
ואם מפאת פניו ימרט ראשו גבח הוא טהור הוא
או כי יהיה בקרחתו או בגבחתו נגע לבן אדמדם צרעת פרחת היא בקרחתו או בגבחתו
וראה אתה הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר
איש צרוע הוא טמא הוא טמא יטמאנו הכהן בראשו נגעו
והצרוע אשר בו הנגע בגדיו יהיו פרומים וראשו יהיה פרוע ועל שפם יעטא וטמא טמא יקרא
כל ימי אשר הנגע בו יטמא טמא הוא בדד ישב מחוץ למחנה מושבו
והבגד כי יהיה בו נגע צרעת בבגד צמר או בבגד פשתים
או בשתי או בערב לפשתים ולצמר או בעור או בכל מלאכת עור
והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא והראה את הכהן
וראה הכהן את הנגע והסגיר את הנגע שבעת ימים
וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממראת הנגע טמא הוא
ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממראת היא באש תשרף
ואם יראה הכהן והנה לא פשה הנגע בבגד או בשתי או בערב או בכל כלי עור
וצוה הכהן וכבסו את אשר בו הנגע והסגירו שבעת ימים שנית
וראה הכהן אחרי הכבס את הנגע והנה לא הפך הנגע את עיניו והנגע לא פשה טמא הוא באש תשרפנו פחתת היא בקרחתו או בגבחתו
ואם ראה הכהן והנה כהה הנגע אחרי הכבסו אתו וקרעו אתו מן הבגד או מן העור או מן השתי או מן הערב
ואם תראה עוד בבגד או בשתי או בערב או בכל כלי עור פרחת היא באש תשרפנו את אשר בו הנגע
והבגד או השתי או הערב או כל כלי העור אשר תכבס וסר מהם הנגע וכבס שנית וטהר
זאת תורת נגע הצרעת בגד הצמר או הפשתים או השתי או הערב או כל כלי העור לטהרו או לטמאו
וידבר יהוה אל משה לאמר
זאת תהיה תורת המצרע ביום טהרתו והובא אל הכהן
ויצא הכהן אל מחוץ למחנה וראה הכהן והנה נרפא נגע הצרעת מן הצרוע
וצוה הכהן ולקחו למטהר שתי צפורים חיות טהרות ועץ ארז ושני תולעת ואזוב
וצוה הכהן ושחטו את הצפור האחת אל כלי חרש על מים חיים
ואת הצפור החיה יקח אתה ואת עץ הארז ואת שני התולעת ואת האזוב וטבל אתם ואת הצפור החיה בדם הצפור השחוטה על מים החיים
והזה על המטהר מן הצרעת שבע פעמים וטהרו ושלח את הצפור החיה על פני השדה
וכבס המטהר את בגדיו וגלח את כל שערו ורחץ במים וטהר ואחר יבוא אל המחנה וישב מחוץ לאהלו שבעת ימים
והיה ביום השביעי יגלח את כל שערו את ראשו ואת זקנו ואת גבות עיניו ואת כל שערו יגלח וכבס את בגדיו ורחץ את בשרו במים וטהר
וביום השמיני יקח שני כבשים תמימם בני שנה וכבשה אחת בת שנתה תמימה ושלשה עשרנים סלת מנחה בלולה בשמן ולג שמן אחד
והעמיד הכהן המטהר את האיש המטהר ואתם לפני יהוה פתח אהל מועד
ולקח הכהן את הכבש האחד והקריב אתו לאשם ואת לג השמן והניף אתם תנופה לפני יהוה
ושחט את הכבש במקום אשר ישחטו את החטאת ואת העלה במקום הקדש כי כחטאת כאשם הוא לכהן קדש קדשים הוא
ולקח הכהן מדם האשם ונתן על תנך אזן המטהר הימנית ועל בהון ידו הימנית ועל בהון רגלו הימנית
ולקח הכהן מלג השמן ויצק על כף הכהן השמאלית
וטבל הכהן את אצבעו הימנית מן השמן אשר על כפו השמאלית והזה מן השמן שבע פעמים לפני יהוה
ומיתר השמן אשר על כפו יתן הכהן על תנך אזן המטהר הימנית ועל בהון ידו הימנית ועל בהון רגלו הימנית על דם האשם
והנותר בשמן אשר על כף הכהן יתן על ראש המטהר וכפר עליו הכהן לפני יהוה
ועשה הכהן את החטאת וכפר על המטהר מטמאתו ואחר ישחט את העלה
והעלה הכהן את העלה ואת המנחה המזבחה לפני יהוה וכפר עליו הכהן וטהר
ואם דל הוא ואין ידו משגת ולקח כבש אחד אשם לתנופה לכפר עליו ועשרון סלת אחד בלול בשמן למנחה ולג שמן
ושתי תרים או שני בני יונה אשר תשיג ידו והיה אחד חטאת ואחד עלה
והביא אתם ביום השמיני לטהרתו אל הכהן אל פתח אהל מועד לפני יהוה
ולקח הכהן את כבש האשם ואת לג השמן והניף אתם תנופה לפני יהוה
ושחט את כבש האשם ולקח הכהן מדם האשם ונתן על תנך אזן המטהר הימנית ועל בהון ידו הימנית ועל בהון רגלו הימנית
ומן השמן יצק הכהן על כף הכהן השמאלית
והזה הכהן באצבעו הימנית מן השמן אשר על כפו השמאלית שבע פעמים לפני יהוה
ונתן הכהן מן השמן אשר על כפו על תנך אזן המטהר הימנית ועל בהון ידו הימנית ועל בהון רגלו הימנית על מקום דם האשם
והנותר בשמן אשר על כף הכהן יתן על ראש המטהר לכפר עליו לפני יהוה
ועשה את האחד מן התרים או מבני היונה מאשר תשיג ידו
את אשר תשיג ידו את האחד חטאת ואת האחד עלה על המנחה וכפר על המטהר לפני יהוה
זאת תורת אשר בו נגע צרעת אשר לא תשיג ידו בטהרתו
וידבר יהוה אל משה ואל אהרן לאמר
כי תבאו אל ארץ כנען אשר אני נתן לכם לאחזה ונתתי נגע צרעת בבית ארץ אחזתכם
ובא אשר לו הבית והגיד לכהן לאמר כנגע נראה לי בבית
וצוה הכהן ופנו את הבית בטרם יבוא הכהן לראות את הנגע ולא יטמא כל אשר בבית ואחרי כן יבוא הכהן לראות את הבית
וראה הכהן את הנגע והנה הנגע בקירות הבית שקעררות ירקרקות או אדמדמות ומראהן שפל מן הקיר
ויצא הכהן מן הבית אל פתח הבית והסגיר את הבית שבעת ימים
ושב הכהן ביום השביעי וראה והנה פשה הנגע בקירות הבית
וצוה הכהן וחלצו את האבנים אשר בהן הנגע והשליכו אתהן אל מחוץ לעיר אל מקום טמא
ואת הבית יקצעו מבית סביב ושפכו את העפר אשר הקיצו אל מחוץ לעיר אל מקום טמא
ולקחו אבנים אחרות והביאו אל תחת האבנים ועפר אחר יקחו וטחו את הבית
ואם ישוב הנגע ופרח בבית אחרי חלצו את האבנים ואחרי הקצות את הבית ואחרי הטח
ובא הכהן וראה והנה פרח הנגע בבית צרעת ממראת בבית טמא הוא
ונתצו את הבית את אבניו ואת עציו ואת כל עפר הבית והוציאו אל מחוץ לעיר אל מקום טמא
והבא אל הבית כל ימי הסגיר אתו יטמא עד הערב
והשכב בבית יכבס בגדיו והאכל בבית יכבס בגדיו
ואם בא יבוא הכהן וראה והנה לא פרח הנגע בבית אחרי הטח את הבית וטהר הכהן את הבית כי נרפא הנגע
ולקחו לחטא את הבית שתי צפורים ועץ ארז ושני תולעת ואזוב
ושחט את הצפור האחת אל כלי חרש על מים חיים
ולקח את עץ הארז ואת שני התולעת ואת האזוב ואת הצפור החיה וטבל אתם בדם הצפור השחוטה ובמים החיים והזה על הבית שבע פעמים
וחטא את הבית בדם הצפור ובמים החיים ובצפור החיה ובעץ הארז ובשני התולעת ובאזוב
ושלח את הצפור החיה אל מחוץ לעיר על פני השדה וכפר על הבית וטהר
זאת התורה לכל נגע הצרעת ולנתק
ולצרעת הבגד ולבית
ולשאת ולספחת ולבהרת
להורות ביום הטמא וביום הטהור זאת תורת הצרעת
וידבר יהוה אל משה ואל אהרן לאמר
דברו אל בני ישראל ואמרתם אליהם איש איש כי יהיה זב מבשרו זובו טמא הוא
וזאת תהיה טמאתו בזובו רר בשרו את זובו או חתום בשרו מזובו טמא הוא כל ימי זב בשרו או החתים בשרו מזובו טמאתו היא
כל המשכב אשר ישכב עליו הזב יטמא וכל הכלי אשר ישב עליו יטמא
ואיש אשר יגע במשכבו יכבס בגדיו ורחץ במים וטמא עד הערב
והישב על הכלי אשר ישב עליו הזב יכבס בגדיו ורחץ במים וטמא עד הערב
והנגע בבשר הזב יכבס בגדיו ורחץ במים וטמא עד הערב
וכי ירק הזב בטהור יכבס בגדיו ורחץ במים וטמא עד הערב
וכל המרכב אשר ירכב עליו הזב יטמא
וכל הנגע בכל אשר יהיה תחתיו יטמא עד הערב והנושא אתם יכבס בגדיו ורחץ במים וטמא עד הערב
וכל אשר יגע בו הזב וידו לא שטף במים יכבס בגדיו ורחץ במים וטמא עד הערב
וכלי חרש אשר יגע בו הזב ישבר וכל כלי עץ ישטף במים
וכי יטהר הזב מזובו וספר לו שבעת ימים לטהרתו וכבס בגדיו ורחץ את בשרו במים חיים וטהר
וביום השמיני יקח לו שתי תרים או שני בני יונה ובא לפני יהוה אל פתח אהל מועד ונתנם אל הכהן
ועשה אתם הכהן אחד חטאת ואחד עלה וכפר עליו הכהן לפני יהוה מזובו
ואיש כי תצא ממנו שכבת זרע ורחץ במים את כל בשרו וטמא עד הערב
וכל בגד וכל עור אשר יהיה עליו שכבת זרע וכבס במים וטמא עד הערב
ואשה אשר ישכב אישה אתה שכבת זרע ורחצו במים וטמאו עד הערב
ואשה כי תהיה זבה דם יהיה זובה בבשרה שבעת ימים תהיה בנדתה כל הנגע בה יטמא עד הערב
וכל אשר תשכב עליו בנדתה יטמא וכל אשר תשב עליו יטמא
וכל הנגע במשכבה יכבס בגדיו ורחץ במים וטמא עד הערב
וכל הנגע בכל הכלי אשר תשב עליו יכבס בגדיו ורחץ במים וטמא עד הערב
ואם על המשכבה היא או על הכלי אשר היא ישבת עליו בנגעו בו יטמא עד הערב
ואם שכב ישכב אישה אתה ותהי נדתה עליו יטמא שבעת ימים וכל המשכב אשר ישכב עליו יטמא
ואשה כי יזוב זוב דמה ימים רבים בלא עת נדתה או כי תזוב על נדתה כל ימי זוב טמאתה כימי נדתה תהיה טמאה היא
כל המשכב אשר תשכב עליו כל ימי זובה כמשכב נדתה יהיה לה וכל הכלי אשר תשב עליו טמא יהיה כטמאת נדתה
כל הנגע בם יטמא וכבס בגדיו ורחץ במים וטמא עד הערב
ואם טהרה מזובה וספרה לה שבעת ימים ואחר תטהר
וביום השמיני תקח לה שתי תרים או שני בני יונה והביאה אתם אל הכהן אל פתח אהל מועד
ועשה הכהן את האחד חטאת ואת האחד עלה וכפר עליה הכהן לפני יהוה מזוב טמאתה
והזהרתם את בני ישראל מטמאתם ולא ימותו בטמאתם בטמאם את משכני אשר בתוכם
זאת תורת הזב ואשר תצא ממנו שכבת זרע לטמאה בה
והדוה בנדתה והזב את זובו לזכר ולנקבה ולאיש אשר ישכב עם טמאה
וידבר יהוה אל משה אחרי מות שני בני אהרן בקרבתם לפני יהוה וימתו
ויאמר יהוה אל משה דבר אל אהרן אחיך ואל יבוא בכל עת אל הקדש מבית לפרכת אל פני הכפרת אשר על הארון ולא ימות כי בענן אראה אל הכפרת
בזאת יבוא אהרן אל הקדש בפר בן בקר לחטאת ואיל לעלה
וכיתנת בד קדש ילבש ומכנסי בד יהיו על בשרו ובאבניט בד יחגר ובמצנפת בד יצנף בגדי קדש הם ורחץ במים את כל בשרו ולבשם
ומאת עדת בני ישראל יקח שני שעירי עזים לחטאת ואיל אחד לעלה
והקריב אהרן את פר החטאת אשר לו וכפר בעדו ובעד ביתו
ולקח את שני השעירים והעמיד אתם לפני יהוה פתח אהל מועד
ונתן אהרן על שני השעירים גורלות גורל אחד ליהוה וגורל אחד לעזזאל
והקריב אהרן את השעיר אשר עלה עליו הגורל ליהוה ועשהו חטאת
והשעיר אשר עלה עליו הגורל לעזזאל יעמיד חי לפני יהוה לכפר עליו לשלח אתו לעזזאל המדברה
והקריב אהרן את פר החטאת אשר לו וכפר בעדו ובעד ביתו ושחט את פר החטאת אשר לו
ולקח מלוא המחתה גחלי אש מעל המזבח מלפני יהוה ומלוא חפניו קטרת סמים דקה והביא מבית לפרכת
ונתן את הקטרת על האש לפני יהוה וכסה ענן הקטרת את הכפרת אשר על העדות ולא ימות
ולקח מדם הפר והזה באצבעו אל פני הכפרת קדמה ולפני הכפרת יזה שבע פעמים מן הדם באצבעו
ושחט את שעיר החטאת אשר לעם והביא את דמו אל מבית לפרכת ועשה את דמו כאשר עשה לדם הפר והזה אתו על הכפרת ולפני הכפרת
וכפר על הקדש מטמאת בני ישראל ומפשעיהם לכל חטאתם וכן יעשה לאהל מועד השכן אתם בתוך טמאתם
וכל אדם לא יהיה באהל מועד בבאו לכפר בקדש עד צאתו וכפר בעדו ובעד ביתו ובעד כל קהל ישראל
ויצא אל המזבח אשר לפני יהוה וכפר עליו ולקח מדם הפר ומדם השעיר ונתן על קרנות המזבח סביב
והזה עליו מן הדם באצבעו שבע פעמים וטהרו וקדשו מטמאת בני ישראל
וכלה מכפר את הקדש ואת אהל מועד ואת המזבח והקריב את השעיר החי
וסמך אהרן את שתי ידיו על ראש השעיר החי והתודה עליו את כל עונות בני ישראל ואת כל פשעיהם לכל חטאתם ונתן אתם על ראש השעיר ושלח ביד איש עתי המדברה
ונשא השעיר עליו את כל עונתם אל ארץ גזרה ושלח את השעיר במדבר
ובא אהרן אל אהל מועד ופשט את בגדי הבד אשר לבש בבאו אל הקדש והניחם שם
ורחץ את בשרו במים במקום קדוש ולבש בגדיו ויצא ועשה את עלתו ואת עלת העם וכפר בעדו ובעד העם
ואת חלב החטאת יקטיר המזבחה
והמשלח את השעיר לעזזאל יכבס בגדיו ורחץ את בשרו במים ואחרי כן יבוא אל המחנה
ואת פר החטאת ואת שעיר החטאת אשר הובא את דמם לכפר בקדש יוצא אל מחוץ למחנה ושרף באש את עורתם ואת בשרם ואת פרשם
והשרף אתם יכבס בגדיו ורחץ את בשרו במים ואחרי כן יבוא אל המחנה
והיתה לכם לחקות עולם בחדש השביעי בעשור לחדש תענו את נפשתיכם וכל מלאכה לא תעשו האזרח והגר הגר בתוככם
כי ביום הזה יכפר עליכם לטהר אתכם מכל חטאתיכם לפני יהוה תטהרו
שבת שבתון הוא לכם ועניתם את נפשתיכם חקות עולם
יכפר הכהן אשר ימשח אתו ואשר ימלא את ידו לכהן תחת אביו ולבש את בגדי הבד בגדי הקדש
וכפר את מקדש הקדש ואת אהל מועד ואת המזבח יכפר על הכהנים ועל כל עם הקהל יכפר
והיתה זאת לכם לחקות עולם לכפר על בני ישראל מכל חטאתם אחת בשנה ויעש כאשר צוה יהוה את משה
וידבר יהוה אל משה לאמר
דבר אל אהרן ואל בניו ואל כל בני ישראל ואמרת אליהם זה הדבר אשר צוה יהוה לאמר
איש איש מבית ישראל אשר ישחט שור או כשב או עז במחנה או אשר ישחט מחוץ למחנה
ואל פתח אהל מועד לא הביאו לעשות אתו עלה או שלמים ליהוה לרצונכם לריח ניחח וישחטהו בחוץ ואל פתח אהל מועד לא הביאו להקריבו קרבן ליהוה לפני משכן יהוה דם יחשב לאיש ההוא דם שפך ונכרת האיש ההוא מקרב עמיו
למען אשר יביאו בני ישראל את זבחיהם אשר הם זבחים על פני השדה והבאום ליהוה אל פתח אהל מועד אל הכהן וזבחו זבחי שלמים ליהוה אתם
וזרק הכהן את הדם על מזבח יהוה אשר פתח אהל מועד והקטיר החלב לריח ניחח ליהוה
ולא יזבחו עוד את זבחיהם לשערים אשר הם זנים אחריהם חקות עולם תהיה זאת להם לדרותם
ואליהם תאמר איש איש מבית ישראל ומן הגר אשר יגור בתוכם אשר יעשה עלה או זבח
ואל פתח אהל מועד לא יביאנו לעשות אתו ליהוה ונכרת האיש ההוא מעמיו
ואיש איש מבית ישראל ומן הגר אשר יגור בתוכם אשר יאכל כל דם ונתתי את פני בנפש האכלת את הדם והכרתי אתה מקרב עמה
כי נפש הבשר בדם הוא ואני נתתיו לכם על המזבח לכפר על נפשתיכם כי הדם הוא בנפש יכפר
על כן אמרתי לבני ישראל כל נפש מכם לא תאכל דם והגר הגר בתוככם לא יאכל דם
ואיש איש מבית ישראל ומן הגר הגר בתוככם אשר יצוד ציד חיה או עוף אשר יאכל ושפך את דמו וכסהו בעפר
כי נפש כל בשר דמו בנפשו הוא ואמר לבני ישראל דם כל בשר לא תאכלו כי נפש כל בשר דמו הוא כל אכלו יכרת
וכל הנפש אשר תאכל נבלה וטרפה באזרח ובגר וכבס בגדיו ורחץ במים וטמא עד הערב
ואם לא יכבס ובשרו לא ירחץ ונשא עונו
וידבר יהוה אל משה לאמר
דבר אל בני ישראל ואמרת אליהם אני יהוה אלהיכם
כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו ובחקתיהם לא תלכו
את משפטי תעשו ואת חקותי תשמרו ללכת בהם אני יהוה אלהיכם
ושמרתם את חקותי ואת משפטי אשר יעשה אתם האדם וחיה בהם אני יהוה
איש איש אל כל שאר בשרו לא תקרבו לגלות ערוה אני יהוה
ערות אביך וערות אמך לא תגלה אמך היא לא תגלה ערותה
ערות אשת אביך לא תגלה ערות אביך היא
ערות אחותך בת אביך או בת אמך מולדת בית או מולדת חוץ לא תגלה ערותה
ערות בת בנך או בת בתך לא תגלה ערותן כי ערותך הנה
ערות בת אשת אביך מולדת אביך אחותך היא לא תגלה ערותה
ערות אחות אביך לא תגלה שאר אביך היא
ערות אחות אמך לא תגלה שאר אמך היא
ערות אחי אביך לא תגלה ואל אשתו לא תקרב דדתך היא
ערות כלתך לא תגלה אשת בנך היא לא תגלה ערותה
ערות אשת אחיך לא תגלה ערות אחיך היא
ערות אשה ובתה לא תגלה את בת בנה ואת בת בתה לא תקח לגלות ערותה שארה הנה זמה היא
ואשה על אחותה לא תקח לצרר לגלות ערותה עליה בחייה
ואל אשה בנדת טמאתה לא תקרב לגלות ערותה
ואל אשת עמיתך לא תתן שכבתך לזרע לטמאה בה
ומזרעך לא תתן להעביד למלך ולא תחלל את שם אלהיך אני יהוה
ואת זכר לא תשכב משכבי אשה תועבה היא
ובכל בהמה לא תתן שכבתך לטמאה בה ואשה לא תעמד לפני בהמה לרבעה תבל הוא
אל תטמאו בכל אלה כי בכל אלה נטמאו הגוים אשר אני משלח מפניכם
ותטמא הארץ ואפקד עונה עליה ותקיא הארץ את ישביה
ושמרתם את חקותי ואת משפטי ולא תעשו מכל התועבות האלה האזרח והגר הגר בתוככם
כי את כל התועבות האלה עשו אנשי הארץ אשר לפניכם ותטמא הארץ
ולא תקיא הארץ אתכם בטמאכם אתה כאשר קאה את הגוי אשר לפניכם
כי כל אשר יעשה מכל התועבות האלה ונכרתו הנפשות העשות מקרב עמם
ושמרתם את משמרתי לבלתי עשות מחקות התועבות אשר נעשו לפניכם ולא תטמאו בהן כי אני יהוה אלהיכם
וידבר יהוה אל משה לאמר
דבר אל כל עדת בני ישראל ואמרת אליהם קדישים תהיו כי קדוש אני יהוה אלהיכם
איש אמו ואביו תיראו ואת שבתתי תשמרו אני יהוה אלהיכם
אל תפנו אל האלילים ואלהי מסכה לא תעשו לכם אני יהוה אלהיכם
וכי תזבחו זבח שלמים ליהוה לרצונכם תזבחהו
ביום זבחכם יאכל וממחרת והנותר עד יום השלישי באש ישרף
ואם אכל יאכל ביום השלישי פגול הוא לא ירצה
ואכלו עונו ישא כי את קדש יהוה חלל ונכרתה הנפש ההיא מעמיה
ובקצירכם את קציר ארצכם לא תכלה פאת שדך לקצר ולקט קצירך לא תלקט
וכרמך לא תעולל ופרט כרמך לא תלקט לעני ולגר תעזב אתם אני יהוה אלהיכם
לא תגנבו ולא תכחשו ולא תשקרו איש בעמיתו
ולא תשבעו בשמי לשקר וחללת את שם אלהיך אני יהוה
לא תעשק את רעך ולא תגזל לא תלין פעלת שכיר אתך עד בקר
לא תקלל חרש ולפני עור לא תתן מכשול ויראת מאלהיך אני יהוה
לא תעשה עול במשפט לא תשא פני דל ולא תהדר פני גדול בצדק תשפט את עמיתך
לא תלך רכיל בעמך ולא תעמד על דם רעך אני יהוה
לא תשנא את אחיך בלבבך הוכיח תוכיח את עמיתך ולא תשא עליו חטא
לא תקום ולא תהטר את בני עמך ואהבת לרעך כמוך אני יהוה
את חקותי תשמרו בהמתך לא תרביע כלאים ושדך לא תזרע כלאים ובגד כלאים שעטניז לא יעלה עליך
ואיש כי ישכב את אשה שכבת זרע והיא שפחה נחרפת לאיש והפדה לא נפדתה או חפשי לא נתן לה בקרת תהיה לו לא יומת כי לא חפשה
והביא את אשמו ליהוה אל פתח אהל מועד איל אשם
וכפר עליו הכהן באיל האשם לפני יהוה על חטאתו אשר חטא ונסלח לו מחטאתו אשר חטא
וכי תבאו אל הארץ ונטעתם כל עץ מאכל וערלתם את ערלתו את פריו שלש שנים יהיה לכם ערלים לא יאכל
ובשנה הרביעית יהיו כל פריו קדש חללים ליהוה
ובשנה החמישית תאכלו את פריו להסיף לכם תבואתו אני יהוה אלהיכם
לא תאכלו על הדם ולא תנחשו ולא תעננו
ולא תקיפו את פאת ראשכם ולא תשחיתו את פאת זקנכם
ושרטה לנפש לא תתנו בבשרכם וכתבת קעקע לא תתנו בכם אני יהוה
אל תחלל את בתך להזנותה ולא תזנה הארץ ומלאה הארץ זמה
את שבתתי תשמרו ומקדשי תיראו אני יהוה
אל תפנו אל האובות ואל הידעונים אל תבקשו לטמאה בהם אני יהוה אלהיכם
מפני שיבה תקום והדרת פני זקן ויראת מאלהיך אני יהוה
וכי יגור אתכם גר בארצכם לא תונו אתו
כאזרח מכם יהיה לכם הגר הגר אתכם ואהבת לו כמוך כי גרים הייתם בארץ מצרים אני יהוה אלהיכם
לא תעשו עול במשפט במדה במשקול ובמשורה
מאזני צדק אבני צדק איפת צדק והין צדק יהיה לכם אני יהוה אלהיכם אשר הוצאתי אתכם מארץ מצרים
ושמרתם את כל חקותי ואת כל משפטי ועשיתם אתם אני יהוה
וידבר יהוה אל משה לאמר
ואל בני ישראל תדבר איש איש מבית ישראל ומן הגר הגר בישראל אשר יתן מזרעו למלך מות יומת עם הארץ ירגמהו באבן
ואני אתן את פני באיש ההוא והכרתי אתו מקרב עמו כי מזרעו נתן למלך למען טמא את מקדשי וחלל את שם קדשי
ואם העלם יעלמו עם הארץ את עיניהם מן האיש ההוא בתתו מזרעו למלך לבלתי המית אתו
ושמתי אני את פני באיש ההוא ובמשפחתו והכרתי אתו ואת כל הזנים אחריו לזנות אחרי המלך מקרב עמם
והנפש אשר תפנה אל האובות ואל הידעונים לזנות אחריהם ונתתי את פני בנפש ההיא והכרתי אתה מקרב עמה
והייתם קדישים כי קדוש אני יהוה אלהיכם
ושמרתם את כל חקותי ועשיתם אתם אני יהוה מקדשכם
כי איש איש אשר יקלל את אביו ואת אמו מות יומת אביו ואמו קלל דמו בו
ואיש אשר ינאף את אשת איש אשר ינאף את אשת רעהו מות יומת הנאף והנאפת
ואיש אשר ישכב את אשת אביו ערות אביו גלה מות יומתו שניהם דמיהם בם
ואיש אשר ישכב את כלתו מות יומתו שניהם תבל עשו דמיהם בם
ואיש אשר ישכב את זכר משכבי אשה תועבה עשו מות יומתו שניהם דמיהם בם
ואיש אשר יקח את אשה ואת אמה זמה היא באש ישרפו אתו ואתהן ולא תהיה זמה בתוככם
ואיש אשר יתן שכבתו בבהמה מות יומת ואת הבהמה תהרגו
ואשה אשר תקרב אל כל בהמה לרבעה אתה והרגת את האשה ואת הבהמה מות יומתו דמיהם בם
ואיש אשר יקח את אחותו בת אביו או בת אמו וראה את ערותה והיא תראה את ערותו חסד הוא ונכרתו לעיני בני עמם ערות אחותו גלה עונו ישא
ואיש אשר ישכב את אשה דוה וגלה את ערותה את מקור הערוה והיא גלתה את מקור דמיה ונכרתו שניהם מקרב עמם
ערות אחות אביך ואחות אמך לא תגלה כי את שאר הערוה עונם ישאו
ואיש אשר ישכב את דדתו את ערות דדו גלה חטאם ישאו עררים יומתו
ואיש אשר יקח את אשת אחיו נדה היא ערות אחיו גלה עררים יהיו
ושמרתם את כל חקותי ואת כל משפטי ועשיתם אתם ולא תקיא הארץ אתכם אשר אני מביא אתכם שמה לשבת בה
ולא תלכו בחקות הגוים אשר אני משלח מפניכם כי את כל אלה עשו ואקץ בם
ואמר לכם אתם תירשו את אדמתם ואני אתננה לכם לרשת אתה ארץ זבת חלב ודבש אני יהוה אלהיכם אשר הבדלתי אתכם מן העמים
והבדלתם בין הבהמה הטהרה לטמאה ובין העוף הטמא לטהור ולא תשקצו את נפשתיכם בבהמה ובעוף ובכל אשר תרמש האדמה אשר הבדלתי לכם לטמאה
והייתם לי קדישים כי אני יהוה ואבדיל אתכם מן העמים להיות לי
ואיש או אשה אשר יהיה בהם אוב או ידעוני מות יומתו באבנים תרגמום דמיהם בם
ויאמר יהוה אל משה אמר אל הכהנים בני אהרן ואמרת אליהם לנפש לא יטמא בעמו
כי אם לשארו הקרוב אליו לאביו ולאמו לבנו ולבתו לאחיו
ולאחותו הבתולה הקרובה אליו אשר לא היתה לאיש לה יטמא
לא יטמא בעל בעמו להחלו
ולא יקרחו קרחה בראשם ופאת זקנם לא יגלחו ובבשרם לא ישרטו שרטה
קדישים יהיו לאלהיהם ולא יחללו את שם אלהיהם כי את אשי יהוה לחם אלהיהם הם מקרבים והיו קדישים
אשה זונה וחללה לא יקחו ואשה גרושה מאישה לא יקחו כי קדוש הוא לאלהיו
וקדשתו כי את לחם אלהיך הוא מקריב קדוש יהיה לך כי קדוש אני יהוה מקדשם
ובת איש כהן כי תחל לזנות את אביה היא מחללת באש תשרף
והכהן הגדול מאחיו אשר יוצק על ראשו שמן המשחה ומלא ידו ללבש את הבגדים את ראשו לא יפרע ובגדיו לא יפרם
ועל כל נפשות מת לא יבוא לאביו ולאמו לא יטמא
ומן המקדש לא יצא ולא יחלל את מקדש אלהיו כי נזר שמן משחת אלהיו עליו אני יהוה
והוא אשה בבתוליה יקח
אלמנה וגרושה וחללה וזונה את אלה לא יקח כי אם בתולה מעמו יקח אשה
ולא יחלל זרעו בעמו כי אני יהוה מקדשו
וידבר יהוה אל משה לאמר
דבר אל אהרן לאמר איש מזרעך לדרותם אשר יהיה בו מום לא יקרב להגיש לחם אלהיו
כי כל איש אשר יהיה בו מום לא יקרב איש עור או פסח או חרום או שרוע
או איש אשר יהיה בו שבר רגל או שבר יד
או גבן או דק או תבלל בעיניו או גרב או ילפת או מרוח אשך
כל איש אשר בו מום מזרע אהרן הכהן לא יגיש את אשי יהוה מום בו לא יגש להקריב
לחם אלהיו מקדשי הקדשים ומן הקדשים יאכל
אך אל הפרכת לא יבוא ואל המזבח לא יגש כי מום בו ולא יחלל את מקדשי כי אני יהוה מקדשם
וידבר משה אל אהרן ואל בניו ואל כל בני ישראל
וידבר יהוה אל משה לאמר
דבר אל אהרן ואל בניו וינזרו מקדשי בני ישראל ולא יחללו את שם קדשי אשר הם מקדישים לי אני יהוה
אמר אליהם לדרתיכם כל איש אשר יקרב מכל זרעכם אל הקדשים אשר יקדישו בני ישראל ליהוה וטמאתו עליו ונכרתה הנפש ההיא מלפני אני יהוה
איש איש מזרע אהרן והוא צרוע או זב בקדשים לא יאכל עד אשר יטהר והנגע בכל טמא נפש או איש אשר תצא ממנו שכבת זרע
או איש אשר יגע בכל שרץ טמא אשר יטמא לו או באדם אשר יטמא לו לכל טמאתו
נפש אשר תגע בו וטמא עד הערב ולא יאכל מן הקדשים כי אם רחץ בשרו במים
ובא השמש וטהר ואחר יאכל מן הקדשים כי לחמו הוא
נבלה וטרפה לא יאכלו לטמאה בה אני יהוה
ושמרו את משמרתי ולא ישאו עליו חטא ומתו בו כי יחללהו אני יהוה מקדשם
וכל זר לא יאכל קדש תושב כהן ושכיר לא יאכל קדש
וכהן כי יקנה נפש קנין כספו הוא יאכל בו וילידי ביתו הם יאכלו בלחמו
ובת כהן כי תהיה לאיש זר היא בתרומת הקדשים לא תאכל
ובת כהן כי תהיה אלמנה וגרושה וזרע אין לה ושבה אל בית אביה כנעריה מלחם אביה תאכל וכל זר לא יאכל בו
ואיש כי יאכל קדש בשגגה ויסף חמישתו עליו ונתן לכהן את הקדש
ולא יחללו את קדשי בני ישראל אשר ירימו ליהוה
והשיאו אתם עון אשמה באכלם את קדשיהם כי אני יהוה מקדשם
וידבר יהוה אל משה לאמר
דבר אל אהרן ואל בניו ואל כל בני ישראל ואמרת אליהם איש איש מבית ישראל ומן הגר הגר בישראל אשר יקריב קרבנו לכל נדריהם ולכל נדבתם אשר יקריבו ליהוה לעלה
לרצונכם תמים זכר בבקר או בכשבים או בעזים
כל אשר בו מום לא תקריבו כי לא לרצון יהיה לכם
ואיש כי יקריב זבח שלמים ליהוה לפלא נדר או נדבה בבקר או בצאן תמים יהיה לרצון וכל מום לא יהיה בו
עורת או שבור או חרוץ או יבלת או גרב או ילפת לא תקריבו אלה ליהוה ואשה לא תתנו מהם על המזבח ליהוה
ושור ושה שרוע וקלוט נדבה תעשו אתו ולנדר לא ירצה
ומעוך וכתות ונתוק וכרות לא תקריבו ליהוה ובארצכם לא תעשו
ומיד בן נכר לא תקריבו את לחם אלהיכם מכל אלה כי משחיתים בהם מום בם לא ירצו לכם
וידבר יהוה אל משה לאמר
שור או כשב או עז כי יולד והיה שבעת ימים תחת אמו ומיום השמיני והלאה ירצה לקרבן אשה ליהוה
ושור ושה אתו ואת בנו לא תשחטו ביום אחד
וכי תזבחו זבח תודה ליהוה לרצונכם תזבחהו
ביום ההוא יאכל לא תותירו ממנו עד בקר אני יהוה
ושמרתם את מצותי ועשיתם אתם
ולא תחללו את שם קדשי ונקדשתי בתוך בני ישראל אני יהוה מקדשם
המוצא אתכם מארץ מצרים להיות לכם לאלהים אני יהוה
וידבר יהוה אל משה לאמר
דבר אל בני ישראל ואמרת אליהם מועדי יהוה אשר תקראו אתם מקראי קדש אלה הם מועדי
ששת ימים יעשה מלאכה וביום השביעי שבת שבתון מקרא קדש כל מלאכה לא תעשו שבת היא ליהוה בכל מושבתיכם
ואלה מועדי יהוה מקראי קדש אשר תקראו אתם במועדם
בחדש הראישון בארבעה עשר יום לחדש בין הערבים פסח ליהוה
ובחמשה עשר יום לחדש הזה חג המצות ליהוה שבעת ימים מצות תאכלו
ביום הראישון מקרא קדש יהיה לכם כל מלאכת עבדה לא תעשו
והקרבתם אשה ליהוה שבעת ימים וביום השביעי מקרא קדש כל מלאכת עבדה לא תעשו
וידבר יהוה אל משה לאמר
דבר אל בני ישראל ואמרת אליהם כי תבאו אל הארץ אשר אני נתן לכם וקצרתם את קצירה והבאתם את העמר ראשית קצירכם אל הכהן
והניף את העמר לפני יהוה לרצונכם ממחרת השבת יניפנו הכהן
ועשיתם ביום הנפכם את העמר כבש תמים בן שנתו לעלה ליהוה
ומנחתו שני עשרנים סלת בלולה בשמן אשה ליהוה ריח ניחח ונסכו יין רביעית ההין
ולחם וקלי וכרמל לא תאכלו עד עצם היום הזה עד הבאכם את קרבן אלהיכם חקת עולם לדרתיכם בכל מושבתיכם
וספרתם לכם ממחרת השבת מיום הבאכם את עמר התנופה שבע שבתות תמימות תהיינה
עד ממחרת השבת השביעית תספרו חמשים יום והקרבתם מנחה חדשה ליהוה
ממושבתיכם תביאו לחם תנופה שתים חלות שני עשרנים סלת תהינה חמץ תאפינה בכורים ליהוה
והקרבתם על הלחם שבעה כבשים תמימם בני שנה ופר בן בקר אחד ואילים שנים תמימם יהיו עלה ליהוה ומנחתם ונסכיהם אשה ריח ניחח ליהוה
ועשיתם שעיר עזים אחד לחטאת ושני כבשים בני שנה לזבח השלמים
והניף הכהן אתם על לחם הבכורים תנופה לפני יהוה על שני הכבשים קדש יהיו ליהוה לכהן
וקראתם בעצם היום הזה מקרא קדש יהיה לכם כל מלאכת עבדה לא תעשו חקות עולם בכל מושבתיכם לדרתיכם
ובקצירכם את קציר ארצכם לא תכלה פאת שדך לקצר ולקט קצירך לא תלקט לעני ולגר תעזב אתם אני יהוה אלהיכם
וידבר יהוה אל משה לאמר
דבר אל בני ישראל לאמר בחדש השביעי באחד לחדש יהיה לכם שבתון זכרון תרועה מקרא קדש
כל מלאכת עבדה לא תעשו והקרבתם אשה ליהוה
וידבר יהוה אל משה לאמר
אך בעשור לחדש השביעי הזה יום כפורים הוא מקרא קדש יהיה לכם ועניתם את נפשתיכם והקרבתם אשה ליהוה
וכל מלאכה לא תעשו בעצם היום הזה כי יום כפורים הוא לכפר עליכם לפני יהוה אלהיכם
כי כל הנפש אשר לא תענה בעצם היום הזה ונכרתה מעמיה
וכל הנפש אשר תעשה כל מלאכה בעצם היום הזה ואבדתי את הנפש ההיא מקרב עמיה
וכל מלאכה לא תעשו חקות עולם לדרתיכם בכל מושבתיכם
שבת שבתון הוא לכם ועניתם את נפשתיכם בתשעה לחדש בערב מערב עד ערב תשביתו שבתכם
וידבר יהוה אל משה לאמר
דבר אל בני ישראל לאמר בחמשה עשר יום לחדש השביעי הזה חג הסכות שבעת ימים ליהוה
ביום הראישון מקרא קדש כל מלאכת עבדה לא תעשו
שבעת ימים תקריבו אשה ליהוה וביום השמיני מקרא קדש יהיה לכם והקרבתם אשה ליהוה עצרת היא וכל מלאכת עבדה לא תעשו
אלה מועדי יהוה אשר תקראו אתם מקראי קדש להקריב אשה ליהוה עלה ומנחה זבח ונסכים דבר יום ביומו
מלבד שבתות יהוה ומלבד כל מתנתיכם ומלבד כל נדריכם ומלבד כל נדבתיכם אשר תתנו ליהוה
אך בחמשה עשר יום לחדש השביעי באספכם את תבואת הארץ תחגו את חג יהוה שבעת ימים ביום הראישון שבתון וביום השמיני שבתון
ולקחתם לכם ביום הראישון פרי עץ הדר כפות תמרים וענפי עץ עבות וערבי נחל ושמחתם לפני יהוה אלהיכם שבעת ימים
וחגתם אתו חג ליהוה שבעת ימים בשנה חקות עולם לדרתיכם בחדש השביעי תחגו אתו
בסכות תשבו שבעת ימים כל האזרח בישראל ישב בסכות
למען ידעו דרתיכם כי בסכות הושבתי את בני ישראל בהוצאי אתם מארץ מצרים אני יהוה אלהיכם
וידבר משה את מועדי יהוה אל בני ישראל
וידבר יהוה אל משה לאמר
צוי את בני ישראל ויקחו אליך שמן זית זך כתית למאור להעלות נר תמיד
מחוץ לפרכת העדות באהל מועד יערך אתו אהרן ובניו מערב עד בקר לפני יהוה תמיד חקות עולם לדרתיכם
על המנורה הטהרה יעריך את הנרות לפני יהוה עד בקר
ולקחת סלת ואפית אתה שתים עשרה חלות שני עשרנים יהיה החלה האחת
ושמת אתם שתי מערכות שש המערכת על השלחן הטהור לפני יהוה
ונתתה על המערכת לבונה זכה והיתה ללחם לאזכרה אשה ליהוה
ביום השבת ביום השבת יערכנו לפני יהוה תמיד מאת בני ישראל ברית עולם
והיתה לאהרן ולבניו ואכלוה במקום קדוש כי קדש קדשים היא לו מאשי יהוה חק עולם
ויצא בן אשה ישראלית והוא בן איש מצרי בתוך בני ישראל וינצו במחנה בן הישראלית ואיש ישראלי
ויקב בן האשה הישראלית את השם ויקלל ויביאו אתו אל משה ושם אמו שלומית בת דברי למטה דן
ויניחהו במשמר לפרש להם על פי יהוה
וידבר יהוה אל משה לאמר
הוציא את המקלל אל מחוץ למחנה וסמכו כל השמעים את ידיהם על ראשו ורגמו אתו כל העדה
ואל בני ישראל תדבר לאמר איש איש כי יקלל אלהיו ונשא חטאו
ונקב שם יהוה מות יומת רגם ירגמו בו כל העדה כגר כאזרח בנקבו השם יומת
ואיש כי יכה כל נפש אדם מות יומת
ומכה נפש בהמה ישלמנה נפש תחת נפש
ואיש כי יתן מום בעמיתו כאשר עשה כן יעשה לו
שבר תחת שבר עין תחת עין שן תחת שן כאשר יתן מום באדם כן ינתן בו
ומכה בהמה ישלמנה ומכה אדם יומת
משפט אחד יהיה לכם כגר כאזרח יהיה כי אני יהוה אלהיכם
וידבר משה אל בני ישראל ויוציאו את המקלל אל מחוץ למחנה וירגמו אתו אבן ובני ישראל עשו כאשר צוה יהוה את משה
וידבר יהוה אל משה בהר סיני לאמר
דבר אל בני ישראל ואמרת אליהם כי תבאו אל הארץ אשר אני נתן לכם ושבתה הארץ שבת ליהוה
שש שנים תזרע שדך ושש שנים תזמר כרמך ואספת את תבואתה
ובשנה השביעית שבת שבתון יהיה לארץ שבת ליהוה שדך לא תזרע וכרמך לא תזמר
ואת ספחי קציריך לא תקצר ואת ענבי נזיריך לא תבצר שנת שבתון יהיה לארץ
והיתה שבת הארץ לכם לאכלה לך ולעבדיך ולאמתיך ולשכיריך ולתושביך הגרים עמך
ולבהמתך ולחיה אשר בארצך תהיה כל תבואתה לאכל
וספרת לך שבע שבתות שנים שבע שנים שבע פעמים והיו לך ימי שבע שבתות השנים תשע וארבעים שנה
והעברת שופר תרועה בחדש השביעי בעשור לחדש ביום הכפורים תעבירו שופר בכל ארצכם
וקדשתם את שנת החמשים שנה וקראתם דרור בארץ לכל ישביה יובל הוא תהיה לכם ושבתם איש אל אחזתו ואיש אל משפחתו תשובו
יובל הוא שנת החמשים שנה תהיה לכם לא תזרעו ולא תקצרו את ספחיה ולא תבצרו את נזיריה
כי יובל הוא קדש תהיה לכם מן השדה תאכלו את תבואתה
בשנת היובל הזאת תשובו איש אל אחזתו
וכי תמכר ממכר לעמיתך או קנה מיד עמיתך אל תונו איש את אחיו
במספר שנים אחר היובל תקנה מאת עמיתך במספר שני תבואת ימכר לך
לפי רב השנים תרבה מקנתו ולפי מעט השנים תמעיט מקנתו כי מספר תבואת הוא מכר לך
ולא תונו איש את עמיתו ויראת מאלהיך כי אני יהוה אלהיכם
ועשיתם את חקותי ואת משפטי תשמרו ועשיתם אתם וישבתם על הארץ לבטח
ונתנה הארץ פריה ואכלתם לשבע וישבתם לבטח עליה
וכי תאמרו מה נאכל בשנה השביעית הן לא נזרע ולא נאסף את תבואתינו
וצויתי את ברכתי לכם בשנה הששית ועשתה את תבואתה לשלש השנים
וזרעתם את השנה השמינית ואכלתם מן התבואתה ישן עד השנה התשעית עד בא תבואתה תאכלו ישן
והארץ לא תמכר לצמיתת כי לי הארץ כי גרים ותושבים אתם עמדי
ובכל ארץ אחזתכם גאלה תתנו לארץ
וכי ימך אחיך ומכר מאחזתו ובא גאלו הקרוב אליו וגאל את ממכר אחיו
ואיש כי לא יהיה לו גאל והשיגה ידו ומצא כדי גאלתו
וחשב את שני ממכרו והשיב את העדף לאיש אשר מכר לו ושב לאחזתו
ואם לא מצא ידו די השיב לו והיה ממכרו ביד הקנה אתו עד שנת היובל ויצא ביובל ושב לאחזתו
ואיש כי ימכר בית מושב עיר חומה והיתה גאלתו עד תם שנת ממכרו ימים תהיה גאלתו
ואם לא יגאל עד מלאת לו שנה תמימה וקם הבית אשר בעיר אשר לו חומה לצמיתת לקנה אתו לדרתיו לא יצא ביובל
ובתי החצרים אשר אין להם חומה סביב על שדה הארץ יחשבו גאלה תהיה לו וביובל יצא
וערי הלוים בתי ערי אחזתם גאלת עולם תהיה ללוים
ואשר יגאל מן הלוים ויצא ממכר בית ועיר אחזתו ביובל כי בתי ערי הלוים היא אחזתם בתוך בני ישראל
ושדה מגרש עריהם לא ימכרו כי אחזת עולם היא להם
וכי ימך אחיך ומטה ידו עמך וחזקת בו גר ותושב וחי אחיך עמך
אל תקח מאתו נשך ותרבית ויראת מאלהיך וחי אחיך עמך
את כספך לא תתן לו בנשך ובתרבית לא תתן אכלך
אני יהוה אלהיכם אשר הוצאתי אתכם מארץ מצרים לתת לכם את ארץ כנען להיות לכם לאלהים
וכי ימך אחיך עמך ונמכר לך לא תעבד בו עבדת עבד
כשכיר כתושב יהיה עמך עד שנת היובל יעבד עמך
ויצא מעמך הוא ובניו עמו ושב אל משפחתו ואל אחזת אבתיו ישוב
כי עבדיהם אשר הוצאתי אתם מארץ מצרים לא ימכרו ממכרת עבד
לא תרדה בו בפרך ויראת מאלהיך
ועבדיך ואמתיך אשר יהיו לך מאת הגוים אשר סביבתיכם מהם תקנהו עבד ואמה
וגם מבני התושבים הגרים עמכם מהם תקנהו וממשפחתם אשר עמכם אשר הולדו בארצכם והיו לכם לאחזה
והתנחלתם אתם לבניכם אחריכם לרשת אחזה לעולם בהם תעבידו ובאחיכם בני ישראל איש באחיו לא תרדה בו בפרך
וכי תשיג יד גר ותושב עמך ומך אחיך עמו ונמכר לגר ותושב עמך או לעקר משפחת גר
אחרי נמכר גאלה תהיה לו אחד מאחיו יגאלנו
או דדו או בן דדו יגאלנו או משאר בשרו ממשפחתו יגאלנו או השיגה ידו ונגאל
וחשב עם קנהו משנת המכר לו עד שנת היובל והיה כסף ממכרו במספר שנים כימי שכיר יהיה עמו
אם עוד רבות בשנים לפיהן ישיב גאלתו מכסף מקנתו
ואם מעט נשאר בשנים עד שנת היובל וחשב לו כפי שניו ישיב את גאלתו
כשכיר שנה בשנה יהיה עמו לא ירדנו בפרך לעיניך
ואם לא יגאל באלה ויצא בשנת היובל הוא ובניו עמו
כי לי בני ישראל עבדים עבדי הם אשר הוצאתי אתם מארץ מצרים אני יהוה אלהיכם
לא תעשו לכם אלילים ופסל ומצבה לא תקימו לכם ואבן משכית לא תתנו בארצכם להשתחות עליה כי אני יהוה אלהיכם
את שבתתי תשמרו ומקדשי תיראו אני יהוה
אם בחקותי תלכו ואת מצותי תשמרו ועשיתם אתם
ונתתי גשמיכם בעתם ונתנה הארץ יבולה ועץ השדה יתן פריו
והשיג לכם דיש את בצר ובציר ישיג את הזרע ואכלתם לחמכם לשבע וישבתם לבטח בארצכם
ונתתי שלום בארץ ושכבתם ואין מחריד והשבתי חיה רעה מן הארץ וחרב לא תעבר בארצכם
ורדפתם את איביכם ונפלו לפניכם לחרב
ורדפו מכם חמשה מאה ומאה מכם רבבה ירדפו ונפלו איביכם לפניכם לחרב
ופניתי אליכם והפריתי אתכם והרביתי אתכם והקמתי את בריתי אתכם
ואכלתם ישן נושן וישן מפני חדש תוציאו
ונתתי משכני בתוככם ולא תגעל נפשי אתכם
והתהלכתי בתוככם והייתי לכם לאלהים ואתם תהיו לי לעם
אני יהוה אלהיכם אשר הוצאתי אתכם מארץ מצרים מהיות להם עבדים ואשברה מטות עולכם ואוליך אתכם קוממית
ואם לא תשמעו לי ולא תעשו את כל המצות האלה
אם בחקותי תמאסו ואם את משפטי תגעל נפשכם לבלתי עשות את כל מצותי להפרכם את בריתי
אף אני אעשה זאת לכם והפקדתי עליכם בחלה את השחפת ואת הקדחת מכלות עינים ומדיבת נפש וזרעתם לריק זרעכם ואכלהו איביכם
ונתתי פני בכם ונגפתם לפני איביכם ורדו בכם שנאיכם ונסתם ואין רדף אתכם
ואם עד אלה לא תשמעו לי ויספתי ליסרה אתכם שבע על חטאתיכם
ושברתי את גאון עזכם ונתתי את שמיכם כברזל ואת ארצכם כנחשה
ותם לריק כחכם ולא תתן ארצכם את יבולה ועץ השדה לא יתן פריו
ואם תלכו עמי קרי ולא תבאו לשמע לי ויספתי עליכם מכה שבע כחטאתיכם
ושלחתי בכם את חית השדה ושכלה אתכם והכריתה את בהמתכם והמעיטה אתכם ונשמו דרככם
ואם באלה לא תוסרו לי והלכתם עמי קרי
והלכתי גם אני עמכם בקרי והכיתי אתכם גם אני שבע על חטאתיכם
והבאתי עליכם חרב נקמת נקם ברית ונאספתם אל עריכם ושלחתי דבר בתוככם ונתתם ביד אויב
בשברי לכם מטה לחם ואפו עשר נשים לחמכם בתנור אחד והשיב לחמכם במשקול ואכלתם ולא תשבעו
ואם בזאת לא תשמעו לי והלכתם עמי קרי
והלכתי עמכם בחמת קרי ויסרתי אתכם אף אני שבע על חטאתיכם
ואכלתם בשר בניכם ובשר בנתיכם תאכלו
והשמדתי את במתיכם והכרתי את חמניכם ונתתי את פגריכם על פגרי גלוליכם וגעלה נפשי אתכם
ונתתי את עריכם חרבה והשמתי את מקדשכם ולא אריח בריח ניחחכם
והשמתי אני את הארץ ושממו עליה איביכם הישבים בה
ואתכם אזרה בגוים והרקתי אחריכם חרב והיתה ארצכם שממה ועריכם יהיו חרבה
אז תרצה הארץ את שבתתיה כל ימי אשמה ואתם בארץ איביכם אז תשבת הארץ והרצתה את שבתתיה
כל ימי אשמה תשבת את אשר לא שבתה בשבתתיכם בשבתכם עליה
והנשארים בכם והבאתי מרך בלבבם בארצות איביהם ורדף אתם קול עלי נדף ונסו מנוסת חרב ונפלו ואין רדף
וכשלו איש באחיו כמפני חרב ורדף אין ולא תהיה לכם תקומה לפני איביכם
ואבדתם בגוים ואכלה אתכם ארץ איביכם
והנשארים בכם ימקו בעונם בארצות איביהם ואף בעונות אבותם אתם ימקו
והתודו את עונם ואת עון אבותם במעלם אשר מעלו בי ואף אשר הלכו עמי בקרי
אף אני הלך עמם בקרי והבאתי אתם בארץ איביהם או אז יכנע לבבם הערל ואז ירצו את עונם
וזכרתי את בריתי יעקב ואף את בריתי יצחק ואף את בריתי אברהם אזכר והארץ אזכר
והארץ תעזב מהם והרצתה את שבתתיה באשמה מהם והם ירצו את עונם יען ביען במשפטי מאסו ואת חקותי געלה נפשם
ואף גם זאת בהיותם בארצות איביהם לא מאסתים ולא געלתים לכלותם להפר בריתי אתם כי אני יהוה אלהיהם
וזכרתי להם ברית ראישונים אשר הוצאתי אתם מארץ מצרים לעיני הגוים להיות להם לאלהים אני יהוה
אלה החקים והמשפטים והתורות אשר נתן יהוה בינו ובין בני ישראל בהר סיני ביד משה
וידבר יהוה אל משה לאמר
דבר אל בני ישראל ואמרת אליהם איש כי יפלא נדר בערכך נפשות ליהוה
והיה ערכך הזכר מבן עשרים שנה ועד בן ששים שנה והיה ערכך חמשים שקל כסף בשקל הקדש
ואם נקבה היא והיה ערכך שלשים שקל
ואם מבן חמש שנים ועד בן עשרים שנה והיה ערכך הזכר עשרים שקלים ולנקבה עשרת שקלים
ואם מבן חדש ועד בן חמש שנים והיה ערכך הזכר חמשה שקלים כסף ולנקבה ערכך שלשת שקלים כסף
ואם מבן ששים שנה ומעלה אם זכר והיה ערכך חמשה עשר שקל ולנקבה עשרת שקלים
ואם מך הוא מערכך והעמידו לפני הכהן והעריך אתו הכהן על פי אשר תשיג יד הנדר יעריכנו הכהן
ואם בהמה אשר יקריב ממנה קרבן ליהוה כל אשר יתן ממנו ליהוה יהיה קדש
לא יחלפנו ולא ימיר אתו טוב ברע או רע בטוב ואם המר ימיר בהמה בבהמה והיה הוא ותמירתו יהיה קדש
ואם כל בהמה טמאה אשר לא יקריב ממנה קרבן ליהוה והעמיד את הבהמה לפני הכהן
והעריך הכהן אתו בין טוב ובין רע כערכך הכהן כן יהיה
ואם גאל יגאלנו ויסף חמישתו על ערכך
ואיש כי יקדיש את ביתו קדש ליהוה והעריכו הכהן בין טוב ובין רע כאשר יעריך אתו הכהן כן יקום
ואם המקדיש יגאל את ביתו ויסף חמישת כסף ערכך עליו והיה לו
ואם משדה אחזתו יקדיש איש ליהוה והיה ערכך לפי זרעו זרע חמר שערים בחמשים שקל כסף
ואם משנת היובל יקדיש שדהו כערכך יקום
ואם אחר היובל יקדיש שדהו וחשב לו הכהן את הכסף על פי השנים הנותרת עד שנת היובל ונגרע מערכך
ואם גאל יגאל את השדה המקדיש אתו ויסף חמישת כסף ערכך עליו וקם לו
ואם לא יגאל את השדה ואם מכר את השדה לאיש אחר לא יגאל עוד
והיה השדה בצאתו ביובל קדש ליהוה כשדה החרם לכהן תהיה אחזתו
ואם את שדה מקנתו אשר לא משדה אחזתו יקדיש איש ליהוה
וחשב לו הכהן את מכסות הערכך עד שנת היובל ונתן את הערכך ביום ההוא קדש ליהוה
בשנת היובל ישוב השדה לאשר קנהו מאתו לאשר לו אחזת הארץ
וכל ערכך יהיה בשקל הקדש עשרים גרה השקל
אך כל בכור אשר יבכר ליהוה בבהמה לא יקדיש איש אתו אם שור אם שה ליהוה הוא
ואם בבהמה הטמאה ופדה בערכך ויסף חמישתו עליו ואם לא יגאל ונמכר בערכך
אך כל חרם אשר יחרם איש ליהוה מכל אשר לו מאדם ובהמה ומשדה אחזתו לא ימכר ולא יגאל כל חרם קדש קדשים הוא ליהוה
כל חרם אשר יחרם מן האדם לא יפדה מות יומת
וכל מעשר הארץ מזרע הארץ ומפרי העץ ליהוה הוא קדש ליהוה
ואם גאל יגאל איש ממעשרו חמישתו יסף עליו
וכל מעשר בקר וצאן כל אשר יעבר תחת השבט העשירי יהיה קדש ליהוה
לא יבקר בין טוב לרע ולא ימירנו ואם המר ימירנו והיה הוא ותמירתו יהיה קדש לא יגאל
אלה המצות אשר צוה יהוה את משה אל בני ישראל בהר סיני
וידבר יהוה אל משה במדבר סיני באהל מועד באחד לחדש השני בשנה השנית לצאתם מארץ מצרים לאמר
שאו את ראש עדת בני ישראל למשפחותם לבית אבותם במספר שמות כל זכר לגלגלותם
מבן עשרים שנה ומעלה כל יצא צבא בישראל תפקד אתם לצבאתם אתה ואהרן
ואתכם יהיו איש איש למטה איש ראש לבית אבתיו הוא
ואלה שמות האנשים אשר יעמדו אתכם לראובן אליצור בן שדיאור
לשמעון שלמיאל בן צורישדה
ליהודה נחשון בן עמינדב
ליששכר נתנאל בן צוער
לזבולן אליאב בן חילן
לבני יוסף לאפרים אלישמע בן עמיהוד למנשה גמלאל בן פדהצור
לבנימים אבידן בן גדעוני
לדן אחיעזר בן עמישדי
לאשר פגעאל בן עכרן
לגד אליסף בן דעואל
לנפתלי אחירע בן עינן
אלה קריאי העדה נשיאי מטות אבותם ראשי אלפי ישראל הם
ויקח משה ואהרן את האנשים האלה אשר נקבו בשמות
ואת כל העדה הקהלו באחד לחדש השני ויתילדו על משפחותם לבית אבותם במספר שמות מבן עשרים שנה ומעלה לגלגלותם
כאשר צוה יהוה את משה ויפקדם במדבר סיני
ויהיו בני ראובן בכור ישראל תולדתם למשפחותם לבית אבותם במספר שמות כל זכר לגלגלתם מבן עשרים שנה ומעלה כל יצא צבא
פקדיהם למטה ראובן ששה וארבעים אלף וחמש מאות
לבני שמעון תולדתם למשפחותם לבית אבותם פקדיהם במספר שמות לגלגלתם כל זכר מבן עשרים שנה ומעלה כל יצא צבא
פקדיהם למטה שמעון תשעה וחמשים אלף ושלש מאות
לבני גד תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה גד חמשה וארבעים אלף ושש מאות וחמשים
לבני יהודה תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה יהודה ארבעה ושבעים אלף ושש מאות
לבני יששכר תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה יששכר ארבעה וחמשים אלף וארבע מאות
לבני זבולן תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה זבולן שבעה וחמשים אלף וארבע מאות
לבני יוסף לבני אפרים תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה אפרים ארבעים אלף וחמש מאות
לבני מנשה תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה מנשה שנים ושלשים אלף ומאתים
לבני בנימים תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה בנימים חמשה ושלשים אלף וארבע מאות
לבני דן תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה דן שנים וששים אלף ושבע מאות
לבני אשר תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה אשר אחד וארבעים אלף וחמש מאות
לבני נפתלי תולדתם למשפחותם לבית אבותם במספר שמות מבן עשרים שנה ומעלה כל יצא צבא
פקדיהם למטה נפתלי שלשה וחמשים אלף וארבע מאות
אלה הפקדים אשר פקד משה ואהרן ונשיאי ישראל שנים עשר איש איש אחד למטה אחד למטה בית אבותם היו
ויהיו כל פקדי בני ישראל לצבאתם מבן עשרים שנה ומעלה כל יצא צבא בישראל
ויהיו כל הפקדים שש מאות אלף ושלשת אלפים וחמש מאות וחמשים
והלוים למטה אבותם לא התפקדו בתוכם
וידבר יהוה אל משה לאמר
אך את מטה הלוי לא תפקד ואת ראשם לא תשא בתוך בני ישראל
ואתה הפקד את הלוים על משכן העדות ועל כל כליו ועל כל אשר לו הם ישאו את המשכן ואת כל כליו והם ישרתהו וסביב למשכן יחנו
ובנסע המשכן יורידו אתו הלוים ובהחנות המשכן יקימו אתו הלוים והזר הקרב יומת
וחנו בני ישראל איש על מחנהו ואיש על ידו לצבאתם
והלוים יחנו סביב למשכן העדות ולא יהיה קצף על עדת בני ישראל ושמרו הלוים את משמרת משכן העדות
ויעשו בני ישראל ככל אשר צוה יהוה את משה כן עשו
וידבר יהוה אל משה ואל אהרן לאמר
איש על דגליו באתות לבית אבותם יחנו בני ישראל מנגד סביב לאהל מועד יחנו
והחנים קדמה מזרחה דגל מחנה יהודה לצבאתם ונשיא לבני יהודה נחשון בן עמינדב
וצבאו ופקדיו ארבעה ושבעים אלף ושש מאות
והחנים עליו מטה יששכר ונשיא לבני יששכר נתנאל בן צוער
וצבאו ופקדיו ארבעה וחמשים אלף וארבע מאות
ומטה זבולן ונשיא לבני זבולן אליאב בן חילן
וצבאו ופקדיו שבעה וחמשים אלף וארבע מאות
כל הפקדים למחנה יהודה מאת אלף ושמנים אלף וששת אלפים וארבע מאות לצבאתם ראישונה יסעו
דגל מחנה ראובן תימנה לצבאתם ונשיא לבני ראובן אליצור בן שדיאור
וצבאו ופקדיו ששה וארבעים אלף וחמש מאות
והחנים עליו מטה שמעון ונשיא לבני שמעון שלמיאל בן צורישדי
וצבאו ופקדיו תשעה וחמשים אלף ושלש מאות
ומטה גד ונשיא לבני גד אליסף בן דעואל
וצבאו ופקדיו חמשה וארבעים אלף ושש מאות וחמשים
כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם ושנים יסעו
ונסע אהל מועד מחנה הלוים בתוך המחנות כאשר יחנו כן יסעו איש על ידו לדגליהם
דגל מחנה אפרים לצבאתם ימה ונשיא לבני אפרים אלישמע בן עמיהוד
וצבאו ופקדיו ארבעים אלף וחמש מאות
ועליו מטה מנשה ונשיא לבני מנשה גמליאל בן פדהצור
וצבאו ופקדיו שנים ושלשים אלף ומאתים
ומטה בנימים ונשיא לבני בנימים אבידן בן גדעוני
וצבאו ופקדיו חמשה ושלשים אלף וארבע מאות
כל הפקדים למחנה אפרים מאת אלף ושמנת אלפים ומאה לצבאתם ושלישים יסעו
דגל מחנה דן צפונה לצבאתם ונשיא לבני דן אחיעזר בן עמישדי
וצבאו ופקדיו שנים וששים אלף ושבע מאות
והחנים עליו מטה אשר ונשיא לבני אשר פגעאל בן עכרן
וצבאו ופקדיו אחד וארבעים אלף וחמש מאות
ומטה נפתלי ונשיא לבני נפתלי אחירע בן עינן
וצבאו ופקדיו שלשה וחמשים אלף וארבע מאות
כל הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם
אלה פקדי בני ישראל לבית אבותם כל פקדי המחנות לצבאתם שש מאות אלף ושלשת אלפים וחמש מאות וחמשים
והלוים לא התפקדו בתוך בני ישראל כאשר צוה יהוה את משה
ויעשו בני ישראל ככל אשר צוה יהוה את משה כן חנו לדגליהם וכן נסעו איש למשפחותיו על בית אבותיו
ואלה תולדת אהרן ומשה ביום דבר יהוה את משה בהר סיני
ואלה שמות בני אהרן הבכור נדב ואביהוא אלעזר ואיתמר
אלה שמות בני אהרן הכהנים המשחים אשר מלא ידם לכהן
וימת נדב ואביהוא בהקריבם אש זרה לפני יהוה במדבר סיני ובנים לא היו להם ויכהן אלעזר ואיתמר על פני אהרן אביהם
וידבר יהוה אל משה לאמר
הקרב את מטה לוי והעמדת אתו לפני אהרן הכהן ושרתו אתו
ושמרו את משמרתו ואת משמרת כל העדה לפני אהל מועד לעבד את עבדת המשכן
ושמרו את כל כלי אהל מועד ואת משמרת בני ישראל לעבד את עבדת המשכן
ונתתה את הלוים לאהרן ולבניו נתנים נתנים הם לי מתוך בני ישראל
ואת אהרן ואת בניו תפקד ושמרו את כהנתם והזר הקרב יומת
וידבר יהוה אל משה לאמר
ואני הנה לקחתי את הלוים מתוך בני ישראל תחת כל בכור פטר רחם בבני ישראל פדויהם יהיו והיו לי הלוים
כי לי כל בכור ביום הכיתי כל בכור בארץ מצרים הקדשתי לי כל בכור בישראל מאדם עד בהמה לי יהיו אני יהוה
וידבר יהוה אל משה במדבר סיני לאמר
פקד את בני לוי לבית אבותם למשפחותם כל זכר מבן חדש ומעלה תפקדם
ויפקד אתם משה על פי יהוה כאשר צוהו
ויהיו אלה בני לוי בשמותם גרשון קהת ומררי
ואלה שמות בני גרשון למשפחותם לבני ושמעי
ובני קהת למשפחותם עמרם ויצהר חברון ועזיאל
ובני מררי למשפחותם מחלי ומושי אלה הם משפחות הלוי לבית אבותם
לגרשון משפחת הלבני ומשפחת השמעי אלה הם משפחות הגרשוני
ופקדיהם במספר כל זכר מבן חדש ומעלה פקדיהם שבעת אלפים וחמש מאות
משפחת הגרשוני אחרי המשכן יחנו ימה
ונשיא בית אב לגרשוני אליסף בן לאל
ומשמרת בני גרשון באהל מועד המשכן והאהל ומכסהו ומסך פתח אהל מועד
וקלעי החצר ואת מסך פתח החצר אשר על המשכן ועל המזבח סביב ואת מיתריו לכל עבדתו
ולקהת משפחת העמרמי ומשפחת היצהרי ומשפחת החברוני ומשפחת העזאלי אלה הם משפחות הקהתי
במספר כל זכר מבן חדש ומעלה שמנת אלפים ושש מאות שמרי משמרת הקדש
משפחת בני קהת יחנו על ירך המשכן תימנה
ונשיא בית אב למשפחות הקהתי אליצפן בן עזיאל
ומשמרתם הארון והשלחן והמנורה והמזבחות וכלי הקדש אשר ישרתו בהם והמסך והכיור וכנו וכל עבדתם
ונשיא נשיאי הלוים אלעזר בן אהרן הכהן פקדת שמרי משמרת הקדש
למררי משפחת המחלי ומשפחת המושי אלה הם משפחות מררי
ופקדיהם במספר כל זכר מבן חדש ומעלה ששת אלפים ומאתים
ונשיא בית אב למשפחות מררי צוראל בן אבחהל על ירך המשכן יחנו צפונה
ופקדת משמרת בני מררי קרשי המשכן ובריחיו ועמודיו ואדניו וכל כליו וכל עבדתו
ועמודי החצר סביב ואדניהם ויתדתם ומיתריהם
והחנים את פני המשכן קדמה לפני אהל מועד מזרחה משה אהרן ובניו שמרי משמרת הקדש למשמרת בני ישראל והזר הקרב יומת
כל פקדי הלוים אשר פקד משה על פי יהוה למשפחותם כל זכר מבן חדש ומעלה שנים ועשרים אלף
ויאמר יהוה אל משה פקד כל בכור זכר לבני ישראל מבן חדש ומעלה ושא את מספר שמותם
ולקחת את הלוים לי אני יהוה תחת כל בכור בבני ישראל ואת בהמת הלוים תחת כל בכור בבהמת בני ישראל
ויפקד משה כאשר צוה יהוה אתו את כל בכור בבני ישראל
ויהיו כל בכור זכר במספר שמות מבן חדש ומעלה לפקדיהם שנים ועשרים אלף שלשה ושבעים ומאתים
וידבר יהוה אל משה לאמר
קח את הלוים תחת כל בכור בבני ישראל ואת בהמת הלוים תחת בהמתם והיו לי הלוים אני יהוה
ואת פדוי השלשה והשבעים והמאתים העדפים על הלוים מבכורי בני ישראל
ולקחת חמשת חמשת שקלים לגלגלת בשקל הקדש תקח עשרים גרה השקל
ונתתה הכסף לאהרן ולבניו פדוי העדפים בהם
ויקח משה את כסף הפדוים מאת העדפים על פדוי הלוים
מאת בכורי בני ישראל לקח את הכסף חמשה וששים ושלש מאות ואלף בשקל הקדש
ויתן משה את כסף הפדוים לאהרן ולבניו על פי יהוה כאשר צוה יהוה את משה
וידבר יהוה אל משה ואל אהרן לאמר
נשא את ראש בני קהת מתוך בני לוי למשפחותם לבית אבותם
מבן שלשים שנה ומעלה ועד בן חמשים שנה כל הבא לצבא לעשות מלאכה באהל מועד
זאת עבדת בני קהת באהל מועד קדש הקדשים
ובא אהרן ובניו בנסע המחנה והורידו את פרכת המסך וכסו בה את ארון העדות
ונתנו עליו כסוי עור תחש ופרשו עליו בגד כליל תכלת מלמעלה ושמו בדיו
ועל שלחן הפנים יפרשו בגד תכלת ונתנו עליו את הקערות ואת הכפות ואת המנקיות ואת קשות הנסך ולחם התמיד עליו יהיה
ופרשו עליהם כסוי בגד תולעת שני וכסו אתו במכסה עור תחש ושמו בדיו
ולקחו בגד תכלת וכסו את מנורת המאור ואת נרתיה ואת מלקחיה ואת מחתיתיה ואת כל כלי שמנה אשר ישרתו לה בהם
ונתנו אתה ואת כל כליה אל מכסה עור תחש ונתנו על המוט
ועל מזבח הזהב יפרשו בגד תכלת וכסו אתו במכסה עור תחש ושמו את בדיו
ולקחו את כל כלי השרת אשר ישרתו בהם בקדש ונתנו אל בגד תכלת וכסו אתם במכסה עור תחש ונתנו על המוט
ודשנו את המזבח ופרשו עליו בגד ארגמן
ונתנו עליו את כל כליו אשר ישרתו עליו בהם את המחתות ואת המזלגות ואת היעים ואת המזרקות כל כלי המזבח ופרשו עליו כסוי עור תחש ושמו בדיו ולקחו בגד ארגמן וכסו את הכיור ואת כנו ונתנו אתם אל מכסה עור תחש ונתנו על המוט
וכלה אהרן ובניו לכסות את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משאי בני קהת באהל מועד
ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו
וידבר יהוה אל משה ואל אהרן לאמר
אל תכריתו את שבט משפחת הקהתי מתוך הלוים
זאת עשו להם וחיו ולא ימותו בגשתם אל קדש הקדשים אהרן ובניו יבאו ושמו אתם איש על עבדתו ועל משאו
ולא יבאו לראות כבלע את הקדש ומתו
וידבר יהוה אל משה לאמר
נשא את ראש בני גרשון גם הם לבית אבותם למשפחותם
מבן שלשים שנה ומעלה ועד בן חמשים שנה תפקד אתם כל הבא לצבא צבא לעבד עבדה באהל מועד
זאת עבדת משפחת הגרשוני לעבד ולמשא
ונשאו את יריעות המשכן ואת אהל מועד מכסהו ומכסה התחש אשר עליו מלמעלה ואת מסך פתח אהל מועד
ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו
על פי אהרן ובניו תהיה כל עבדת בני הגרשוני לכל משאם ולכל עבדתם ופקדתם עליהם במשמרת את כל משאם
זאת עבדת משפחת בני הגרשוני באהל מועד ומשמרתם ביד איתמר בן אהרן הכהן
בני מררי למשפחותם לבית אבותם תפקד אתם
מבן שלשים שנה ומעלה ועד בן חמשים שנה תפקדם כל הבא לצבא לעבד את עבדת אהל מועד
וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו
ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמות תפקדו את כל כלי משמרת משאם
זאת עבדת משפחת בני מררי לכל עבדתם באהל מועד ביד איתמר בן אהרן הכהן
ויפקד משה ואהרן ונשיאי העדה את בני הקהתי למשפחותם לבית אבותם
מבן שלשים שנה ומעלה ועד בן חמשים שנה כל הבא לצבא לעבדה באהל מועד
ויהיו פקדיהם למשפחותם אלפים ושבע מאות וחמשים
אלה פקדי משפחת הקהתי כל העבד באהל מועד אשר פקד משה ואהרן על פי יהוה ביד משה
ופקדי בני גרשון למשפחותם לבית אבותם
מבן שלשים שנה ומעלה ועד בן חמשים שנה כל הבא לצבא לעבדה באהל מועד
ויהיו פקדיהם למשפחותם לבית אבותם אלפים ושש מאות ושלשים
אלה פקדי משפחת בני גרשון כל העבד באהל מועד אשר פקד משה ואהרן על פי יהוה
ופקדי משפחת בני מררי למשפחותם לבית אבותם
מבן שלשים שנה ומעלה ועד בן חמשים שנה כל הבא לצבא לעבדה באהל מועד
ויהיו פקדיהם למשפחותם שלשת אלפים ומאתים
אלה פקדי משפחת בני מררי אשר פקד משה ואהרן על פי יהוה ביד משה
כל הפקדים אשר פקד משה ואהרן ונשיאי ישראל את הלוים למשפחותם לבית אבותם
מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא באהל מועד
ויהיו פקדיהם שמנת אלפים וחמש מאות ושמנים
על פי יהוה פקד אתם ביד משה איש איש על עבדתו ועל משאו ופקדיו כאשר צוה יהוה את משה
וידבר יהוה אל משה לאמר
צוי את בני ישראל וישלחו מן המחנה כל צרוע וכל זב וכל טמא לנפש
מזכר ועד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם
ויעשו כן בני ישראל וישלחו אתם אל מחוץ למחנה כאשר דבר יהוה אל משה כן עשו בני ישראל
וידבר יהוה אל משה לאמר
דבר אל בני ישראל לאמר איש או אשה כי יעשו מכל חטאת האדם למעל מעל ביהוה ואשמה הנפש ההיא
והתודו את חטאתם אשר עשו והשיב את אשמו בראשו וחמישתו יסף עליו ונתן לאשר אשם לו
ואם אין לאיש גאל להשיב האשם אליו האשם המושב ליהוה לכהן מלבד איל הכפורים אשר יכפר בו עליו
וכל תרומה לכל קדשי בני ישראל אשר יקריבו לכהן לו יהיה
ואיש את קדשיו לו יהיה ואיש אשר יתן לכהן לו יהיה
וידבר יהוה אל משה לאמר
דבר אל בני ישראל ואמרת אליהם איש איש כי תשטה אשתו ומעלה בו מעל
ושכב איש אתה שכבת זרע ונעלם מעיני אישה ונסתרה והיא נטמאה ועד אין בה והיא לא נתפשה
ועבר עליו רוח קנאה וקנא את אשתו והיא נטמאה או עבר עליו רוח קנאה וקנא את אשתו והיא לא נטמאה
והביא האיש את אשתו אל הכהן והביא את קרבנה עליה עשירת האיפה קמח שערים לא יצק עליה שמן ולא יתן עליה לבונה כי מנחת קנאת היא מנחת זכרון מזכרת עון
והקריב אתה הכהן והעמידה לפני יהוה
ולקח הכהן מים קדישים בכלי חרש ומן העפר אשר יהיה בקרקע המשכן יקח הכהן ונתן אל המים
והעמיד הכהן את האשה לפני יהוה ופרע את ראש האשה ונתן על כפיה את מנחת הזכרון מנחת קנאת היא וביד הכהן יהיו מי המרים המאררים
והשביע אתה הכהן ואמר אל האשה אם לא שכב איש אתיך ואם לא שטית טמאה תחת אישיך הנקי ממי המרים המאררים האלה
ואת כי שטית תחת אישיך וכי נטמאת ויתן איש ביך את שכבתו מבלעדי אישיך
והשביע הכהן את האשה בשבועת האלה ואמר הכהן לאשה יתן יהוה אתיך לאלה ולשבועה בתוך עמיך בתת יהוה את ירכיך נפלת ואת בטניך צבא
ובאו המים המאררים האלה במעיך לצבת בטן ולנפל ירך ואמרה האשה אמן אמן
וכתב את האלות האלה הכהן בספר ומחה אל מי המרים
והשקה את האשה את מי המרים המאררים ובאו בה המים המאררים למרים
ולקח הכהן מיד האשה את מנחת הקנאת והניף את המנחה לפני יהוה והקריב אתה אל המזבח
והרים הכהן מן המנחה את אזכרתה והקטיר המזבחה ואחר ישקה את האשה את המים
והשקה את המים והיה אם נטמאה ותמעל מעל באישה ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה
ואם לא נטמאה האשה וטהרה היא ונקתה ונזרעה זרע
זאת תורת הקנאת אשר תשטה אשה תחת אישה ונטמאה
או איש אשר תעבר עליו רוח קנאה וקנא את אשתו והעמיד את האשה לפני יהוה ועשה לה הכהן את כל התורה הזאת
ונקה האיש מעון והאשה ההיא תשא את עונה
וידבר יהוה אל משה לאמר
דבר אל בני ישראל ואמרת אליהם איש או אשה כי יפלא לנדר נדר נזיר להזיר ליהוה
מיין ושכר יזיר חמץ יין וחמץ שכר לא ישתה וכל משארת ענבים לא ישתה וענבים לחים ויבישים לא יאכל
כל ימי נזרו מכל אשר יעשה מגפן היין מחרצנים ועד זג לא יאכל
כל ימי נדר נזרו תער לא יעבר על ראשו עד מלאת הימים אשר יזיר ליהוה קדוש יהיה גדל פרע שער ראשו
כל ימי הזירו ליהוה על נפש מת לא יבוא
לאביו ולאמו לאחיו ולאחותו לא יטמא להם במותם כי נזר אלהיו על ראשו
כל ימי נזרו קדוש הוא ליהוה
וכי ימות מת עליו בפתע פתאם וטמא ראש נזרו וגלח ראשו ביום טהרתו ביום השביעי יגלחנו
וביום השמיני יביא שתי תרים או שני בני יונה אל הכהן אל פתח אהל מועד
ועשה הכהן אחד לחטאת ואחד לעלה וכפר עליו מאשר חטא על הנפש וקדש את ראשו ביום ההוא
והזיר ליהוה את ימי נזרו והביא כבש בן שנתו לאשם והימים הראישונים יפלו כי טמא נזרו
וזאת תורת הנזיר ביום מלאת ימי נזרו יביא אתו אל פתח אהל מועד
והקריב את קרבנו ליהוה כבש בן שנתו תמים אחד לעלה וכבשה אחת בת שנתה תמימה לחטאת ואיל אחד תמים לשלמים
וסל מצות סלת חלות בללות בשמן ורקיקי מצות משחים בשמן ומנחתם ונסכיהם
והקריב הכהן לפני יהוה ועשה את חטאתו ואת עלתו
ואת האיל יעשה זבח שלמים ליהוה על סל המצות ועשה הכהן את מנחתו ואת נסכו
וגלח הנזיר פתח אהל מועד את ראש נזרו ולקח את שער ראש נזרו ונתן על האש אשר תחת זבח השלמים
ולקח הכהן את הזרוע בשלה מן האיל וחלת מצה אחת מן הסל ורקיק מצה אחד ונתן על כפי הנזיר אחרי התגלח את נזרו
והניף אתם הכהן תנופה לפני יהוה קדש הוא לכהן יהיה על חזה התנופה ועל שוק התרומה ואחר ישתה הנזיר יין
זאת תורת הנזיר אשר ידר קרבנו ליהוה על נזרו מלבד אשר תשיג ידו כפי נדרו אשר ידר כן יעשה על תורת נזרו
וידבר יהוה אל משה לאמר
דבר אל אהרן ואל בניו לאמר כה תברכו את בני ישראל אמר להם
יברכך יהוה וישמרך
יאיר יהוה פניו אליך ויחנך
ישא יהוה פניו אליך וישם לך שלום
ושימו את שמי על בני ישראל ואני אברכם
ויהי ביום כלות משה להקים את המשכן וימשח אתו ויקדש אתו ואת כל כליו ואת המזבח ואת כל כליו וימשחם ויקדש אתם
ויקריבו נשיאי ישראל ראשי בית אבותם הם נשיאי המטות הם העמדים על הפקדים
ויביאו את קרבנם לפני יהוה שש עגלות צב ושנים עשר בקר עגלה על שני הנשיאים ושור לאחד ויקריבו אתם לפני המשכן
ויאמר יהוה אל משה לאמר
קח מאתם והיו לעבד את עבדת אהל מועד ונתתה אתם אל הלוים איש כפי עבדתו
ויקח משה את העגלות ואת הבקר ויתן אתם אל הלוים
את שתי העגלות ואת ארבעת הבקר נתן לבני גרשון כפי עבדתם
ואת ארבעת העגלות ואת שמנת הבקר נתן לבני מררי כפי עבדתם ביד איתמר בן אהרן הכהן
ולבני קהת לא נתן כי עבדת הקדש עליהם בכתף ישאו
ויקריבו הנשיאים את חנכת המזבח ביום המשיח אתו ויקריבו הנשיאים את קרבנם לפני המזבח
ויאמר יהוה אל משה נשיא אחד ליום נשיא אחד ליום יקריבו את קרבנם לחנכת המזבח
ויהי המקריב ביום הראישון את קרבנו נחשון בן עמינדב למטה יהודה
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן נחשון בן עמינדב
ביום השני הקריב נתנאל בן צוער נשיא יששכר
הקריב את קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן נתנאל בן צוער
ביום השלישי נשיא לבני זבולן אליאב בן חילן
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן אליאב בן חילן
ביום הרביעי נשיא לבני ראובן אליצור בן שדיאור
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן אליצור בן שדיאור
ביום החמישי נשיא לבני שמעון שלמיאל בן צורישדי
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן שלמיאל בן צורישדי
ביום הששי נשיא לבני גד אליסף בן דעואל
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן אליסף בן דעואל
ביום השביעי נשיא לבני אפרים אלישמע בן עמיהוד
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן אלישמע בן עמיהוד
ביום השמיני נשיא לבני מנשה גמלאל בן פדהצור
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן גמלאל בן פדהצור
ביום התשעי נשיא לבני בנימים אבידן בן גדעוני
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן אבידן בן גדעוני
ביום העשירי נשיא לבני דן אחיעזר בן עמישדי
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן אחיעזר בן עמישדי
ביום עשתי עשר יום נשיא לבני אשר פגעאל בן עכרן
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן פגעאל בן עכרן
ביום שנים עשר יום נשיא לבני נפתלי אחירע בן עינן
וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
כף אחת עשרה זהב מלאה קטרת
פר אחד בן בקר איל אחד כבש אחד בן שנתו לעלה
ושעיר עזים אחד לחטאת
ולזבח השלמים בקר שנים אילים חמשה עתודים חמשה כבשים בני שנה חמשה זה קרבן אחירע בן עינן
זאת חנכת המזבח ביום המשיח אתו מאת נשיאי ישראל קערות כסף שתים עשרה מזרקי כסף שנים עשר כפות זהב שתים עשרה
שלשים ומאה הקערה האחת הכסף ושבעים המזרק האחד כל כסף הכלים אלפים וארבע מאות בשקל הקדש
כפות זהב שתים עשרה מלאות קטרת עשרה עשרה הכף בשקל הקדש כל זהב הכפות עשרים ומאה
כל הבקר לעלה שנים עשר פרים אילים שנים עשר כבשים בני שנה שנים עשר ומנחתם ושעירי עזים שנים עשר לחטאת
וכל בקר זבח השלמים עשרים וארבעה פרים אילים ששים עתודים ששים כבשים בני שנה ששים זאת חנכת המזבח אחרי המשח אתו
ובבא משה אל אהל מועד לדבר אתו וישמע את הקול מדבר אליו מעל הכפרת אשר על ארון העדות מבין שני הכרובים וידבר אליו
וידבר יהוה אל משה לאמר
דבר אל אהרן ואמרת אליו בהעלותך את הנרות אל מול פני המנורה יאירו שבעת הנרות
ויעש כן אהרן אל מול פני המנורה העלה נרתיה כאשר צוה יהוה את משה
וזה מעשה המנורה מקשה זהב עד ירכיה ועד פרחיה מקשה היא כמראה אשר הראה יהוה את משה כן עשה את המנורה
וידבר יהוה אל משה לאמר
קח את הלוים מתוך בני ישראל וטהרת אתם
וכה תעשה להם לטהרם הזי עליהם מי חטאת והעבירו תער על כל בשרם וכבסו בגדיהם והטהרו
ולקחו פר בן בקר ומנחתו סלת בלולה בשמן ופר שני בן בקר תקח לחטאת
והקרבת את הלוים לפני אהל מועד והקהלת את כל עדת בני ישראל
והקרבת את הלוים לפני יהוה וסמכו בני ישראל את ידיהם על הלוים
והניף אהרן את הלוים תנופה לפני יהוה מאת בני ישראל והיו לעבד את עבדת יהוה
והלוים יסמכו את ידיהם על ראש הפרים ועשה את האחד חטאת ואת האחד עלה ליהוה לכפר על הלוים
והעמדת את הלוים לפני אהרן ולפני בניו והנפת אתם תנופה ליהוה
והבדלת את הלוים מתוך בני ישראל והיו לי הלוים
ואחרי כן יבאו הלוים לעבד את עבדת אהל מועד וטהרת אתם והנפת אתם תנופה
כי נתנים נתנים הם לי מתוך בני ישראל תחת כל בכור פטר רחם בבני ישראל לקחתי אתם לי
כי לי כל בכור בבני ישראל באדם ובבהמה ביום הכיתי כל בכור בארץ מצרים הקדשתי אתם לי
ואקח את הלוים תחת כל בכור בבני ישראל
ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל ולא יהיה בבני ישראל נגף בגשת בני ישראל אל הקדש
ויעש משה ואהרן וכל עדת בני ישראל ללוים ככל אשר צוה יהוה את משה ללוים כן עשו להם בני ישראל
ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם
ואחרי כן באו הלוים לעבד את עבדתם באהל מועד לפני אהרן ולפני בניו כאשר צוה יהוה את משה על הלוים כן עשו להם
וידבר יהוה אל משה לאמר
זאת אשר ללוים מבן חמש ועשרים שנה ומעלה יבוא לצבא צבא בעבדת אהל מועד
ומבן חמשים שנה ישוב מצבא העבדה ולא יעבד עוד
ושרת את אחיו באהל מועד לשמר משמרת ועבדה לא יעבד ככה תעשו ללוים במשמרתם
וידבר יהוה אל משה במדבר סיני בשנה השנית לצאתם מארץ מצרים בחדש הראישון לאמר
ויעשו בני ישראל את הפסח במועדיו
בארבעה עשר יום בחדש הזה בין הערבים יעשו אתו במועדיו ככל חקתיו וככל משפטיו תעשו אתו
וידבר משה אל בני ישראל לעשות הפסח
ויעשו את הפסח בראישון בארבעה עשר יום לחדש בין הערבים במדבר סיני ככל אשר צוה יהוה את משה כן עשו בני ישראל
ויהיו אנשים אשר היו טמאים לנפש אדם ולא יכלו לעשות הפסח ביום ההוא ויקרבו לפני משה ולפני אהרן ביום ההוא
ויאמרו האנשים ההם אליו אנחנו טמאים לנפש אדם למה נגרע לבלתי הקריב את קרבן יהוה במועדיו בתוך בני ישראל
ויאמר אליהם משה עמדו ואשמעה מה יצוה יהוה לכם
וידבר יהוה אל משה לאמר
דבר אל בני ישראל לאמר איש איש כי יהיה טמא לנפש או בדרך רחוקה לכם או לדרתיכם ועשה פסח ליהוה
בחדש השני בארבעה עשר יום בין הערבים יעשו אתו על מצות ומררים יאכלהו
לא ישאירו ממנו עד בקר ועצם לא ישברו בו ככל חקות הפסח יעשו אתו
והאיש אשר הוא טהור ובדרך לא היה וחדל לעשות הפסח ונכרתה הנפש ההיא מעמיה כי קרבן יהוה לא הקריב במועדיו חטאו ישא האיש ההוא
וכי יגור אתכם גר ועשה פסח ליהוה כחקות הפסח וכמשפטיו כן יעשה חקה אחת יהיה לכם ולגר ולאזרח הארץ
וביום הוקם את המשכן כסה הענן את המשכן לאהל העדות ובערב יהיה על המשכן כמראה אש עד בקר
כן יהיה תמיד הענן יכסנו ומראה אש לילה
ולפי העלות הענן מעל האהל ואחרי כן יסעו בני ישראל ובמקום אשר ישכן שם הענן שם יחנו בני ישראל
על פי יהוה יסעו בני ישראל ועל פי יהוה יחנו כל ימי אשר ישכן הענן על המשכן יחנו
ובהאריך הענן על המשכן ימים רבים ושמרו בני ישראל את משמרת יהוה ולא יסעו
ויש אשר יהיה הענן ימים במספר על המשכן על פי יהוה יחנו ועל פי יהוה יסעו
ויש אשר יהיה הענן מערב עד בקר ונעלה הענן בבקר ונסעו או יומם ולילה ונעלה הענן ונסעו
או יומים או חדש או ימים בהאריך הענן על המשכן לשכן עליו יחנו בני ישראל ולא יסעו ובהעלותו יסעו
על פי יהוה יחנו ועל פי יהוה יסעו את משמרת יהוה שמרו על פי יהוה ביד משה
וידבר יהוה אל משה לאמר
עשה לך שתי חצצרות כסף מקשה תעשה אתם והיו לך למקרא העדה ולמסע את המחנות
ותקעו בהן ונועדו אליך כל העדה אל פתח אהל מועד
ואם באחת יתקעו ונועדו אליך הנשיאים ראשי אלפי ישראל
ותקעתם תרועה ונסעו המחנות החנים קדמה
ותקעתם תרועה שנית ונסעו המחנות החנים צפונה תרועה יתקעו למסעיהם
ובהקהל את הקהל תתקעו ולא תריעו
ובני אהרן הכהנים יתקעו בחצצרות והיו לכם לחקות עולם לדרתיכם
וכי תבאו מלחמה בארצכם על הצר הצרר אתכם והרעתם בחצצרות ונזכרתם לפני יהוה אלהיכם ונושעתם מאיביכם
וביום שמחתיכם ובמועדיכם ובראשי חדשיכם ותקעתם בחצצרות על עלתיכם ועל זבחי שלמיכם והיו לכם לזכרון לפני יהוה אלהיכם אני יהוה אלהיכם וידבר יהוה אל משה לאמר רב לכם שבת בהר הזה פנו וסעו לכם ובאו הר האמרי ואל כל שכינו בערבה בהר ובשפלה בנגב ובחוף הים ארץ הכנעני והלבנון עד הנהר הגדול נהר פרת ראו נתתי לפניכם את הארץ באו ורשו את הארץ אשר נשבעתי לאבתיכם לאברהם ליצחק וליעקב לתת לזרעם אחריהם
ויהי בשנה השנית בחדש השני בעשרים בחדש נעלה הענן מעל משכן העדות
ויסעו בני ישראל למסעיהם ממדבר סיני וישכן הענן במדבר פראן
ויסעו בראישונה על פי יהוה ביד משה
ויסע דגל מחנה בני יהודה בראישונה לצבאתם ועל צבאו נחשון בן עמינדב
ועל צבא מטה בני יששכר נתנאל בן צוער
ועל צבא מטה בני זבולן אליאב בן חילן
והורד המשכן ונסעו בני גרשון ובני מררי נשאי המשכן
ונסע דגל מחנה בני ראובן לצבאתם ועל צבאו אליצור בן שדיאור
ועל צבא מטה בני שמעון שלמיאל בן צורישדי
ועל צבא מטה בני גד אליסף בן דעואל
ונסעו הקהתים נשאי המקדש והקימו את המשכן עד באם
ונסע דגל מחנה בני אפרים לצבאתם ועל צבאו אלישמע בן עמיהוד
ועל צבא מטה בני מנשה גמלאל בן פדהצור
ועל צבא מטה בני בנימים אבידן בן גדעוני
ונסע דגל מחנה בני דן מאסף לכל המחנות לצבאתם ועל צבאו אחיעזר בן עמישדי
ועל צבא מטה בני אשר פגעאל בן עכרן
ועל צבא מטה בני נפתלי אחירע בן עינן
אלה מסעי בני ישראל לצבאתם ויסעו
ויאמר משה לחובב בן רעואל המדיני חתן משה נסעים אנחנו אל המקום אשר אמר יהוה אתו אתן לכם לך אתנו והטיבנו לך כי יהוה דבר טוב על ישראל
ויאמר אליו לא אלך כי אם אל ארצי ואל מולדתי אלך
ויאמר אל נא תעזב אתנו כי על כן ידעת חנתינו במדבר והיית לנו לעינים
והיה כי תלך עמנו והיה הטוב ההוא אשר ייטב יהוה עמנו והטיבנו לך
ויסעו מהר יהוה דרך שלשת ימים וארון ברית יהוה נסע לפניהם דרך שלשת ימים לתור להם מנוחה
וענן יהוה עליהם יומם בנסעם מן המחנה
ויהי בנסע הארון ויאמר משה קומה יהוה ויפוצו איביך וינסו משנאיך מפניך
ובמנוחה יאמר שובה יהוה רבבות אלפי ישראל
ויהי העם כמתאננים רע באזני יהוה וישמע יהוה ויחר אפו ותבער בם אש יהוה ותאכל בקצה המחנה
ויצעק העם אל משה ויתפלל משה אל יהוה ותשקע האש
ויקרא שם המקום ההוא תבערה כי בערה בם אש יהוה
והספסף אשר בקרבו התאוו תאוה וישבו ויבכו גם בני ישראל ויאמרו מי יאכילנו בשר
זכרנו את הדגה אשר נאכל במצרים חנם את הקשואים ואת הבטחים ואת החציר ואת הבצלים ואת השומים
ועתה נפשנו יבשה אין כל בלתי אל המן עיננו
והמן כזרע גד הוא ועינו כעין הבדלח
שטו העם ולקטו וטחנו ברחים ודכו במדוכה ובשלו בפרור ועשו אתו עגות והיה טעמו כטעם לשד השמן
וברדת הטל על המחנה לילה ירד המן עליו
וישמע משה את העם בכה למשפחתיו איש לפתח אהלו ויחר אף יהוה מאד ובעיני משה רע
ויאמר משה אל יהוה למה הרעת לעבדך ולמה לא מצאתי חן בעיניך לשים את משא כל העם הזה עלי
האנכי הרתי את כל העם הזה אם אנכי ילדתיו כי תאמר אלי שאהו בחיקך כאשר ישא האמן את הינק אל האדמה אשר נשבעת לאבתיו
מאין לי בשר לתת לכל העם הזה כי יבכו עלי לאמר תנה לנו בשר ונאכל
לא אוכל אנכי לבדי לשאת את כל העם הזה כי כבד ממני
ואם ככה אתה עשה לי הרגני נא הרג ואם מצאתי חן בעיניך ואל אראה ברעתי
ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושוטריו ולקחת אתם אל אהל מועד והתיצבו שם עמך
וירדתי ודברתי עמך שם והצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך
ואל העם תאמר התקדשו למחר ואכלתם בשר כי בכיתם באזני יהוה לאמר מי יאכילנו בשר כי טוב לנו במצרים ונתן יהוה לכם בשר ואכלתם
לא יום אחד תאכלון ולא יומים ולא חמשה ימים ולא עשרה ימים ולא עשרים יום
עד חדש ימים עד אשר יצא מאפכם והיה לכם לזרה יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים
ויאמר משה שש מאות אלף רגלאי העם אשר אנכי בקרבו ואתה אמרת בשר אתן להם ואכלו חדש ימים
הצאן והבקר ישחט להם ומצא להם אם את כל דגי הים יאסף להם ומצא להם
ויאמר יהוה אל משה היד יהוה תקצר אתה תראה היקרך דברי אם לא
ויצא משה וידבר אל העם את דברי יהוה ויאסף שבעים איש מזקני העם ויעמד אתם סביבת האהל
וירד יהוה בענן וידבר אליו ויצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנאבו ולא יאספו
וישארו שני אנשים במחנה שם האחד אלדד ושם השני מודד ותנח עליהם הרוח והם בכתובים ולא יצאו האהלה ויתנאבו במחנה
וירץ הנער ויגד למשה ויאמר אלדד ומודד מתנאבים במחנה
ויען יהושע בן נון משרת משה מבחיריו ויאמר אדני משה כלאם
ויאמר לו משה המקנא אתה לי ומי יתן כל עם יהוה נביאים כי יתן יהוה את רוחו עליהם
ויאסף משה אל המחנה הוא וזקני ישראל
ורוח נסע מאת יהוה ויגז שלוי מן הים ויטש אל המחנה כדרך יום כה וכדרך יום כה סביבת המחנה וכאמתים על פני הארץ
ויקם העם כל היום ההוא וכל הלילה וכל היום המחרת ויאספו את השלוי הממעיט אסף עשרה חמרים וישחטו להם שחוט סביבת המחנה
הבשר עודנו בין שניהם טרם יכרת ואף יהוה חרה בעם ויך יהוה בעם מכה רבה מאד
ויקרא שם המקום ההוא קברות התאוה כי שם קברו את העם המתאוים
מקברות התאוה נסעו העם החצרות ויהיו בחצרות
ותדבר מרים ואהרן במשה על אדות האשה הכשית אשר לקח כי אשה כשית לקח
ויאמרו הרק אך במשה דבר יהוה הלוא גם בנו דבר וישמע יהוה
והאיש משה ענו מאד מכל האדם אשר על פני האדמה
ויאמר יהוה פתאם אל משה ואל אהרן ואל מרים צאו שלשתכם אל אהל מועד ויצאו שלשתם
וירד יהוה בעמוד הענן ויעמד פתח האהל ויקרא אהרן ומרים ויצאו שניהם
ויאמר שמעו נא דברי אם יהיה נביאכם יהוה במראה אליו התודע ובחלום אדבר בו
לא כן עבדי משה בכל ביתי נאמן הוא
פה אל פה אדבר בו במראה ולא בחידת ותמונת יהוה יביט ומדוע לא יראתם לדבר בעבדי במשה
ויחר אף יהוה בם וילך
והענן סר מעל האהל והנה מרים מצרעת כשלג ויפן אהרן אל מרים והנה מצרעת
ויאמר אהרן אל משה בי אדני אל נא תשית עלינו חטאת אשר נואלנו ואשר חטאנו
אל נא תהיה כמת אשר בצאתו מרחם אמו ויאכל חצי בשרו
ויצעק משה אל יהוה לאמר אל נא רפא נא לה
ויאמר יהוה אל משה ואביה ירק ירק בפניה הלוא תכלם שבעת ימים תסגר שבעת ימים מחוץ למחנה ואחר תאסף
ותסגר מרים מחוץ למחנה שבעת ימים והעם לא נסעו עד האספה מרים
ואחר נסעו העם מחצרות ויחנו במדבר פראן ויאמר משה לבני ישראל באתם עד הר האמרי אשר יהוה אלהינו נתן לנו ראה נתן יהוה אלהיך לפניך את הארץ עלה רש כאשר דבר יהוה אלהי אבתיך לך אל תירא ואל תחת ויקרבו אל משה ויאמרו נשלחה אנשים לפנינו ויחפדו לנו את הארץ וישיבו אתנו דבר את הדרך אשר נעלה בה ואת הערים אשר נבוא עליהן וייטב הדבר בעיני משה
וידבר יהוה אל משה לאמר
שלח לך אנשים ויתורו את ארץ כנען אשר אני נתן לבני ישראל איש אחד איש אחד למטה אבתיו תשלח כל נשיא בהם
וישלח אתם משה ממדבר פראן על פי יהוה כלם אנשים ראשי בני ישראל הם
ואלה שמותם למטה ראובן שמוע בן זכור
למטה שמעון שפט בן חורי
למטה יהודה כלב בן יפנה
למטה יששכר יגאל בן יוסף
למטה אפרים יהושע בן נון
למטה בנימים פלטי בן רפוא
למטה זבולן גדיאל בן סודי
למטה יוסף למטה מנשה גדי בן סוסי
למטה דן עמיאל בן גמלי
למטה אשר סתור בן מיכאל
למטה נפתלי נחבי בן ופסי
למטה גד גואל בן מיכי
אלה שמות האנשים אשר שלח משה לתור את הארץ ויקרא משה ליהושע בן נון יהושע
וישלח אתם לתור את ארץ כנען ויאמר אליהם עלו זה בנגב ועליתם את ההר
וראיתם את הארץ מה היא ואת העם הישב עליה החזק או הרפא המעט הוא אם רב
ומה הארץ אשר הוא ישב בה הטובה היא אם רעה ומה הערים אשר הוא ישב בהן המבחנים או מבצרים
ומה הארץ השמנה היא אם רזה היש בה עץ אם אין והתחזקתם ולקחתם מפרי הארץ והימים ימי בכורת ענבים
וילכו ויבאו ויתורו את הארץ ממדבר צן עד רחב לבוא חמתה
ויעלו בנגב ויבאו עד חברון ושם אחימן ששי ותלמי ילידי ענק וחברון שבע שנים נבנתה לפני צען מצרים
ויבאו עד נחל אשכול ויכרתו משם זמרה ואשכול ענבים אחד וישאו במוט בשנים ומן הרמונים ומן התאנים
למקום ההוא קראו נחל אשכול על אדות האשכול אשר כרתו משם בני ישראל
וישבו מתור את הארץ מקץ ארבעים יום
וילכו ויבאו אל משה ואל אהרן ואל כל עדת בני ישראל אל מדבר פראן קדשה וישיבו אתם דבר ואת כל העדה ויראום את פרי הארץ
ויספרו לו ויאמרו באנו אל הארץ אשר שלחתנו וגם זבת חלב ודבש היא וזה פריה
אפס כי עז העם הישב בארץ והערים בצרות וגדלות מאד וגם ילידי ענק ראינו שם
עמלק ישב בארץ הנגב והחתי והחוי והיבוסי והאמרי ישב בהר והכנעני ישב על הים ועל יד הירדן
ויחס כלב את העם על משה ויאמר לו עלה נעלה וירשנו אתה כי יכל נכל לה
והאנשים אשר עלו עמו אמרו לא נוכל לעלות אל העם כי חזק הוא ממנו
ויוציאו דבת הארץ אשר תרו אתה אל בני ישראל לאמר הארץ אשר עברנו בה לתור אתה ארץ אכלת ישביה היא וכל העם אשר ראינו בתוכה אנשי מדות
ושם ראינו את הנפלים בני ענק מן הנפלים ונהיה בעינינו כחגבים וכן היינו בעיניהם וירגנו בני ישראל באהליהם ויאמרו בשנאת יהוה אתנו הוציאנו מארץ מצרים לתת אתנו ביד האמרי להשמידנו אנה אנחנו עלים ואחינו המיסו את לבבנו לאמר עם גדול ורב ממנו ערים גדלות ובצרות בשמים וגם בני ענקים ראינו שם ויאמר משה לבני ישראל לא תערצון ולא תיראון מהם יהוה אלהיכם ההלך לפניכם הוא ילחם לכם ככל אשר עשה אתכם במצרים לעיניכם ובמדבר אשר ראית אשר נשאך יהוה אלהיך כאשר ישא איש את בנו בכל הדרך אשר הלכתם עד באכם עד המקום הזה ובדבר הזה אינכם מאמנים ביהוה אלהיכם ההלך לפניכם בדרך לתור לכם מקום להחנותכם באש לילה להראותכם בדרך אשר תלכו בה ובענן יומם
ותשא כל העדה ויתנו את קולם ויבך העם בלילה ההוא
וילנו על משה ועל אהרן כל בני ישראל ויאמרו אליהם כל העדה לו מתנו בארץ מצרים או במדבר הזה לו מתנו
ולמה יהוה מביא אתנו אל הארץ הזאת לנפל בחרב נשינו וטפנו יהיו לבוז הלוא טוב לנו שובה מצרימה
ויאמרו איש אל אחיו נתן ראש ונשוב מצרימה
ויפל משה ואהרן על פניהם לפני כל קהל עדת בני ישראל
ויהושע בן נון וכלב בן יפנה מן האתורים את הארץ קרעו בגדיהם
ויאמרו אל כל עדת בני ישראל לאמר הארץ אשר עברנו בה לתור אתה טובה הארץ מאד מאד
אם חפץ בנו יהוה והביא אתנו אל הארץ הזאת ונתנה לנו ארץ אשר היא זבת חלב ודבש
אך ביהוה אל תמרדו ואתם אל תיראו את עם הארץ כי לחמנו הם סר צלם מעליהם ויהוה אתנו אל תיראום
ויאמרו כל העדה לרגם אתם באבנים וכבוד יהוה נראה באהל מועד אל כל בני ישראל
ויאמר יהוה אל משה עד אנה ינאצני העם הזה ועד הנה לא יאמנו בי בכל האתות אשר עשיתי בקרבו
אכנו בדבר ואורישנו ואעשה אתך ואת בית אביך לגוי גדול ועצום ממנו
ויאמר משה אל יהוה ושמעו מצרים כי העלית בכחך את העם הזה מקרבו
ואמרו אל יושב הארץ הזאת שמעו כי אתה יהוה בקרב העם הזה אשר עין בעין נראה אתה יהוה ועננך עמד עליהם ובעמוד ענן אתה הלך לפניהם יומם ובעמוד אש לילה
והמת את העם הזה כאיש אחד ואמרו הגוים אשר שמעו את שמעך לאמר
מבלתי יכלת יהוה להביא את העם הזה אל הארץ אשר נשבע להם וישחטם במדבר
ועתה יגדל נא כח אדני כאשר דברת לאמר
יהוה ארך אפים ורב חסד ואמת נשא עון ופשע וחטאה ונקה לו ינקה פקד עון אבות על בנים על שלישים ועל רביעים
סלח נא לעון העם הזה כגדל חסדך וכאשר נשאת לעם הזה ממצרים ועד הנה
ויאמר יהוה סלחתי כדבריך
ואולם חי אני וימלא כבוד יהוה את כל הארץ
כי כל האנשים הראים את כבודי ואת אתותי אשר עשיתי במצרים ובמדבר וינסו אתי זה עשר פעמים ולא שמעו בקולי
אם יראו את הארץ אשר נשבעתי לאבותם לתת להם וכל מנאצי לא יראוה
ועבדי כלב עקב היתה רוח אחרת עמו וימלא אחרי והבאתיו אל הארץ אשר בא שמה וזרעו יירשנה
והעמלקי והכנעני ישב בעמק מחר פנו וסעו לכם המדברה דרך ים סוף
וידבר יהוה אל משה ואל אהרן לאמר
עד מתי לעדה הרעה הזאת אשר הם מלנים עלי את תלנות בני ישראל אשר הם מלנים עלי שמעתי
אמר אליהם חי אני נאם יהוה אם לא כאשר דברתם באזני כן אעשה לכם
במדבר הזה יפלו פגריכם וכל פקדיכם לכל מספרכם מבן עשרים שנה ומעלה אשר הלנתם עלי
אם אתם תבאו אל הארץ אשר נשאתי את ידי לשכן אתכם בה כי אם כלב בן יפנה ויהושע בן נון
וטפכם אשר אמרתם לבוז יהיה והבאתי אתם וידעו את הארץ אשר מאסתם בה
ופגריכם אתם יפלו במדבר הזה
ובניכם יהיו רעים במדבר ארבעים שנה ונשאו את זונתיכם עד תם פגריכם במדבר
במספר הימים אשר תרתם את הארץ ארבעים יום יום לשנה יום לשנה תשאו את עונתיכם ארבעים שנה וידעתם את תנואתי
אני יהוה דברתי אם לא זאת אעשה לכל העדה הרעה הזאת הנועדים עלי במדבר הזה יתמו ושם ימותו
והאנשים אשר שלח משה לתור את הארץ וישבו וילנו עליו את כל העדה להוציא דבה על הארץ
וימתו האנשים מוצאי דבת הארץ רעה במגפה לפני יהוה
ויהושע בן נון וכלב בן יפנה חיו מן האנשים ההם ההלכים לתור את הארץ
וידבר משה את הדברים האלה אל כל בני ישראל ויתאבלו העם מאד
וישכמו בבקר ויעלו אל ראש ההר לאמר הננו ועלינו אל המקום אשר אמר יהוה כי חטאנו ויאמר יהוה אל משה אמר להם לא תעלו ולא תלחמו כי אינני בקרבכם ולא תנגפו לפני איביכם
ויאמר משה למה זה אתם עברים את פי יהוה והיא לא תצליח
אל תעלו כי אין יהוה בקרבכם ולא תנגפו לפני איביכם
כי העמלקי והכנעני שם לפניכם ונפלתם בחרב כי על כן שבתם מאחרי יהוה ולא יהיה יהוה עמכם
ויעפלו לעלות אל ראש ההר וארון ברית יהוה ומשה לא משו מקרב המחנה
וירד העמלקי והכנעני הישב בהר ההוא לקראתם וירדפו אתם כאשר תעשינה הדברים ויכום ויכתום עד חרמה וישבו אל המחנה
וידבר יהוה אל משה לאמר
דבר אל בני ישראל ואמרת אליהם כי תבאו אל ארץ מושבתיכם אשר אני נתן לכם
ועשיתם אשה ליהוה עלה או זבח לפלא נדר או נדבה או במועדיכם לעשות ריח ניחח ליהוה מן הבקר או מן הצאן
והקריב המקריב את קרבנו ליהוה מנחה סלת עשרון בלול ברבעית ההין שמן
ויין לנסך רבעית ההין תעשה על העלה או לזבח לכבש האחד
או לאיל תעשה מנחה סלת שני עשרנים בלול בשמן שלשית ההין
ויין לנסך שלשית ההין תקריב ריח ניחח ליהוה
וכי תעשה בן בקר עלה או זבח לפלא נדר או שלמים ליהוה
והקריב על בן הבקר מנחה סלת שלשה עשרנים בלול בשמן חצי ההין
ויין תקריב לנסך חצי ההין אשה ריח ניחח ליהוה
ככה יעשה לשור האחד או לאיל האחד או לשה בכשבים או בעזים
כמספרם אשר תעשו ככה תעשו לאחד במספרם
כל האזרח יעשה ככה את אלה להקריב אשה ריח ניחח ליהוה
וכי יגור אתכם גר או אשר בתוככם לדרתיכם ועשה אשה ריח ניחח ליהוה כאשר תעשו כן יעשה
הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה
תורה אחת ומשפט אחד יהיה לכם ולגר הגר אתכם
וידבר יהוה אל משה לאמר
דבר אל בני ישראל ואמרת אליהם בבאכם אל הארץ אשר אני מביא אתכם שמה
והיה באכלכם מלחם הארץ תרימו תרומה ליהוה
ראשית עריסתיכם חלה תרימו תרומה כתרומת גרן כן תרימו אתה
מראשית עריסתיכם תתנו ליהוה תרומה לדרתיכם
וכי תשגו ולא תעשו את כל המצות האלה אשר דבר יהוה אל משה
את כל אשר צוה יהוה אליכם ביד משה למן היום אשר צוה יהוה והלאה לדרתיכם
והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים אחד לחטאת
וכפר הכהן על כל עדת בני ישראל ונסלח להם כי שגגה היא והם הביאו את קרבנם אשה ליהוה וחטאתם לפני יהוה על שגגתם
ונסלח לכל עדת בני ישראל ולגר הגר בתוכם כי לכל העם בשגגה
ואם נפש אחת תחטא בשגגה והקריבה עז בת שנתה לחטאת
וכפר הכהן על הנפש השגגת בחטאה בשגגה לפני יהוה לכפר עליו ונסלח לו
האזרח בבני ישראל ולגר הגר בתוכם תורה אחת יהיה לכם לעשה בשגגה
והנפש אשר תעשה ביד רמה מן האזרח ומן הגר את יהוה הוא מגדף ונכרתה הנפש ההיא מקרב עמיה
כי את דבר יהוה בזה ואת מצותיו הפר הכרת תכרת הנפש ההיא עונה בה
ויהיו בני ישראל במדבר וימצאו איש מקשש עצים ביום השבת
ויקריבו אתו המצאים אתו מקשש עצים אל משה ואל אהרן ואל כל העדה
ויניחו אתו במשמר כי לא פרש מה יעשה לו
ויאמר יהוה אל משה מות יומת האיש רגמו אתו באבנים כל העדה מחוץ למחנה
ויוציאו אתו כל העדה אל מחוץ למחנה וירגמו אתו באבנים וימת כאשר צוה יהוה את משה
ויאמר יהוה אל משה לאמר
דבר אל בני ישראל ואמרת אליהם ועשו להם ציצות על כנפי בגדיהם לדרתם ונתנו על ציצית הכנף פתיל תכלת
והיו לכם לציצות וראיתם אתם וזכרתם את כל מצות יהוה ועשיתם אתם ולא תתורו אחרי לבבכם ואחרי עיניכם אשר אתם זנים אחריהם
למען תזכרו ועשיתם את כל מצותי והייתם קדישים לאלהיכם
אני יהוה אלהיכם אשר הוצאתי אתכם מארץ מצרים להיות לכם לאלהים אני יהוה אלהיכם
ויקח קרח בן יצהר בן קהת בן לוי ודתן ואבירם בני אליאב ואון בן פלת בן ראובן
ויקמו לפני משה ואנשים מבני ישראל חמשים ומאתים נשיאי עדה קריאי מועד אנשי שם
ויקהלו על משה ועל אהרן ויאמרו אליהם רב לכם כי כל העדה כלם קדישים ובתוכם יהוה ומדוע תתנשאו על קהל יהוה
וישמע משה ויפל על פניו
וידבר אל קרח ואל כל עדתו לאמר בקר ויודע יהוה את אשר לו ואת הקדוש יקריב אליו ואת אשר יבחר בו יקריב אליו
זאת עשו קחו לכם מחתות קרח וכל עדתו
ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי
ויאמר משה אל קרח שמעו נא בני לוי
המעט מכם כי הבדיל אלהי ישראל אתכם מעדת ישראל להקריב אתכם אליו לעבד את עבדת משכן יהוה לעמד לפני העדה לשרתם
ויקריב אתך ואת כל אחיך בני לוי אתך ובקשתם גם כהנה
לכן אתה וכל עדתך הנועדים על יהוה ואהרן מה הוא כי תלנו עליו
וישלח משה לקרא לדתן ולאבירם בני אליאב ויאמרו לא נעלה
המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר
אף לא אל ארץ זבת חלב ודבש הבאתנו ותתן לנו נחלת שדה או כרם העיני האנשים ההם תנקר לא נעלה
ויחר למשה מאד ויאמר אל יהוה אל תפן אל מנחתם לא חמוד אחד מהם נשאתי ולא הרעתי את אחד מהם
ויאמר משה אל קרח אתה וכל עדתך היו לפני יהוה אתה והם ואהרן מחר
וקחו איש מחתתו ונתתם עליהן קטרת והקרבתם לפני יהוה איש מחתתו חמשים ומאתים מחתות ואתה ואהרן איש מחתתו
ויקחו איש מחתתו ויתנו בהן אש וישמו עליהן קטרת ויעמדו פתח אהל מועד ומשה ואהרן
ויקהל עליהם קרח את כל העדה אל פתח אהל מועד וירא כבוד יהוה אל כל העדה
וידבר יהוה אל משה ואל אהרן לאמר
הבדלו מתוך העדה הזאת ואכלה אתם כרגע
ויפלו על פניהם ויאמרו אל אלהי הרוחות לכל הבשר האיש האחד יחטא ועל כל העדה תקצף
וידבר יהוה אל משה לאמר
דבר אל העדה לאמר העלו מסביב למשכן קרח דתן ואבירם
ויקם משה וילך אל דתן ואבירם וילכו אחריו זקני ישראל
וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם
ויעלו מעל משכן קרח דתן ואבירם מסביב ודתן ואבירם יצאו נצבים פתח אהליהם ונשיהם ובניהם וטפם
ויאמר משה בזאת תדעון כי יהוה שלחני לעשות את כל המעשים האלה כי לא מלבי
אם כמות כל האדם ימותון אלה ופקדת כל האדם יפקד עליהם לא יהוה שלחני
ואם בריה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את יהוה
ויהי ככלותו לדבר את כל הדברים האלה ותבקע האדמה אשר תחתיהם
ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש
וירדו הם וכל אשר להם חיים שאלה ותכס עליהם הארץ ויאבדו מתוך הקהל
וכל ישראל אשר סביבתיהם נסו לקולם כי אמרו פן תבלענו הארץ
ואש יצאה מאת יהוה ותאכל את חמשים ומאתים איש מקרבי הקטרת
וידבר יהוה אל משה לאמר
אמר אל אלעזר בן אהרן הכהן וירם את המחתות מבין השרפה ואת האש זרה הלאה כי קדשו
את מחתות החטאים האלה בנפשותם ועשו אתם רקועי פחים צפואי למזבח כי הקריבום לפני יהוה ויקדשו והיו לאות לבני ישראל
ויקח אלעזר בן אהרן הכהן את מחתות הנחשת אשר הקריבו השרופים וירקעום צפואי למזבח
זכרון לבני ישראל למען אשר לא יקרב איש זר אשר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשר דבר יהוה ביד משה לו
וילנו כל עדת בני ישראל ממחרת על משה ועל אהרן לאמר אתם המתם את עם יהוה
ויהי בהקהל העדה על משה ועל אהרן ויפנו אל אהל מועד והנה כסהו הענן ויראה כבוד יהוה
ויבא משה ואהרן אל פני אהל מועד
וידבר יהוה אל משה לאמר
הרמו מתוך העדה הזאת ואכלה אתם כרגע ויפלו על פניהם
ויאמר משה אל אהרן קח את המחתה ותן עליה אש מעל המזבח ושים קטרת והלך מהר אל העדה וכפר עליהם כי יצא הקצף מלפני יהוה החל הנגף
ויקח אהרן כאשר דבר משה וירץ אל תוך הקהל והנה החל הנגף בעם ויתן את הקטרת ויכפר על העם
ויעמד בין המיתים ובין החיים ותעצר המגפה
ויהיו המיתים במגפה ארבעה עשר אלף ושבע מאות מלבד המיתים על דבר קרח
וישב אהרן אל משה אל פתח אהל מועד והמגפה נעצרה
וידבר יהוה אל משה לאמר
דבר אל בני ישראל וקח מאתם מטה מטה לבית אב מאת כל נשיאיהם לבית אבותם שנים עשר מטות איש את שמו תכתב על מטהו
ואת שם אהרן תכתב על מטה לוי כי מטה אחד לראש בית אבותם
והנחתם באהל מועד לפני העדות אשר אועד לך שמה
והיה האיש אשר אבחר בו מטהו יפרח והשכתי מעלי את תלנות בני ישראל אשר הם מלנים עליכם
וידבר משה אל בני ישראל ויתנו אליו כל נשיאיהם מטה לנשיא אחד מטה לנשיא אחד לבית אבותם שנים עשר מטות ומטה אהרן בתוך מטותם
וינח משה את המטות לפני יהוה באהל העדות
ויהי ממחרת ויבא משה אל אהל העדות והנה פרח מטה אהרן לבית לוי ויוצא פרח ויצץ ציץ ויגמל שקידים
ויוצא משה את כל המטות מלפני יהוה אל כל בני ישראל ויראו ויקחו איש מטהו
ויאמר יהוה אל משה השיב את מטה אהרן לפני העדות למשמרת לאות לבני מרי ותכל תלנותם מעלי ולא ימותו
ויעש משה כאשר צוה יהוה אתו כן עשה
ויאמרו בני ישראל אל משה לאמר הן גוענו אבדנו כלנו אבדנו
כל הקרוב הקרב אל משכן יהוה יומת האם תמנו לגוע
ויאמר יהוה אל אהרן אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם
וגם את אחיך מטה לוי שבט אביך הקריב אתך וילוו עליך וישרתוך ואתה ובניך אתך לפני אהל העדות
ושמרו משמרתך ומשמרת כל האהל אך אל כלי הקדש ואל המזבח לא יקרבו ולא ימותו גם הם גם אתם
ונלוו עליך ושמרו את משמרת אהל מועד לכל עבדת האהל וזר לא יקרב אליכם
ושמרתם את משמרת הקדש ואת משמרת המזבח ולא יהיה עוד קצף על בני ישראל
ואני הנה לקחתי את אחיכם הלוים מתוך בני ישראל לכם מתנה נתנים ליהוה לעבד את עבדת אהל מועד
ואתה ובניך אתך תשמרו את כהנתכם לכל דבר המזבח ולמבית לפרכת ועבדתם עבדת מתנה אתן את כהנתכם והזר הקרב יומת
וידבר יהוה אל אהרן ואני הנה נתתי לך את משמרת תרומתי לכל קדשי בני ישראל לך נתתים למשחה ולבניך לחק עולם
זה יהיה לך מקדשי הקדשים מן האש כל קרבנם לכל מנחתם ולכל חטאתם ולכל אשמם אשר יאשמו לי קדש קדשים לך הוא ולבניך
בקדש הקדשים תאכלנו כל זכר יאכל אתו קדש יהיה לך
וזה לך תרומת מתנם לכל תנופת בני ישראל לך נתתים ולבניך ולבנתיך אתך לחק עולם כל טהור בביתך יאכל אתו
כל חלב יצהר וכל חלב תירש ודגן ראשיתם אשר יתנו ליהוה לך נתתים
בכורי כל אשר בארצם אשר יביאו ליהוה לך יהיה כל טהור בביתך יאכלנו
כל חרם בישראל לך יהיה
כל פטר רחם לכל בשר אשר יקריבו ליהוה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה
ופדיו מבן חדש תפדה בערכך כסף חמשת שקלים בשקל הקדש עשרים גרה הוא
אך בכור שור או בכור כשב או בכור עז לא תפדה קדש הם את דמם תזרק על המזבח ואת חלבם תקטיר אשה ריח ניחח ליהוה
ובשרם יהיה לך כחזה התנופה וכשוק הימין לך יהיה
כל תרומת הקדשים אשר ירימו בני ישראל ליהוה נתתי לך ולבניך ולבנתיך אתך לחק עולם ברית מלח עולם הוא לפני יהוה לך ולזרעך אתך
ויאמר יהוה אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישראל
ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד
ולא יקרבו עוד בני ישראל אל אהל מועד לשאת חטא למות
ועבד הלוי הוא את עבדת אהל מועד והם ישאו עונם חקות עולם לדרתיכם ובתוך בני ישראל לא ינחלו נחלה
כי את מעשר בני ישראל אשר ירימו ליהוה תרומה נתתיו ללוים לנחלה על כן אמרתי להם בתוך בני ישראל לא ינחלו נחלה
וידבר יהוה אל משה לאמר
ואל הלוים תדבר ואמרת אליהם כי תקחו מאת בני ישראל את המעשר אשר נתתי לכם מאתם בנחלתיכם והרמתם ממנו את תרומת יהוה מעשר מן המעשר
ונחשב לכם תרומתיכם כדגן מן הגרן וכמלאה מן היקב
כן תרימו גם אתם את תרומת יהוה מכל מעשרתיכם אשר תקחו מאת בני ישראל ונתתם ממנו את תרומת יהוה לאהרן הכהן
מכל מתנתיכם תרימו את כל תרומת יהוה מכל חלבו את מקדשו ממנו
ואמרת אליהם בהרמכם את חלבו ממנו ונחשב ללוים כתבואת גרן וכתבואת יקב
ואכלתם אתו בכל מקום אתם ובתיכם כי שכר הוא לכם חלף עבדתכם באהל מועד
ולא תשאו עליו חטא בהרמכם את חלבו ממנו ואת קדשי בני ישראל לא תחללו ולא תמותו
וידבר יהוה אל משה ואל אהרן לאמר
זאת חקות התורה אשר צוה יהוה לאמר דבר אל בני ישראל ויקחו אליך פרה אדמה תמימה אשר אין בה מום ואשר לא עלה עליה עול
ונתתם אתה אל אלעזר הכהן והוציא אתה אל מחוץ למחנה ושחט אתה לפניו
ולקח אלעזר הכהן מדמה באצבעו והזה אל נכח פני אהל מועד מדמה שבע פעמים
ושרף את הפרה לעיניו את עורה ואת בשרה ואת דמה על פרשה ישרף
ולקח הכהן עץ ארז ואזוב ושני תולעת והשליך אל תוך שרפת הפרה
וכבס בגדיו הכהן ורחץ את בשרו במים ואחר יבוא אל המחנה וטמא הכהן עד הערב
והשרף אתה יכבס בגדיו במים ורחץ את בשרו במים וטמא עד הערב
ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה חטאת היא
וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם לחקות עולם
הנגע במת לכל נפש אדם יטמא שבעת ימים
והוא יתחטא בו ביום השלישי וביום השביעי וטהר ואם לא יתחטא ביום השלישי וביום השביעי לא יטהר
כל הנגע במת בנפש אדם אשר ימות ולא יתחטא את משכן יהוה טמא ונכרתה הנפש ההיא מישראל כי מי נדה לא זרק עליו טמא יהיה עוד טמאתו בו
וזאת התורה אדם כי ימות באהל כל הבא אל האהל וכל אשר באהל יטמא שבעת ימים
וכל כלי פתוח אשר אין צמיד ופתיל עליו טמא הוא
וכל אשר יגע על פני השדה בחלל חרב או במת או בעצם אדם או בקבר יטמא שבעת ימים
ולקחו לטמא מעפר שרפת החטאת ונתנו עליו מים חיים אל כלי
ולקח אזוב וטבל במים איש טהור והזה על האהל ועל הכלים ועל הנפשות אשר היו שם ועל הנגע בעצם או בחלל או במת או בקבר
והזה הטהור על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב
והאיש אשר יטמא ולא יתחטא ונכרתה הנפש ההיא מתוך הקהל כי את מקדש יהוה טמא מי נדה לא זרק עליו טמא הוא
והיתה לכם לחקות עולם ומזה מי הנדה יכבס בגדיו והנגע במי הנדה יטמא עד הערב
וכל אשר יגע בו הטמא יטמא והנפש הנגעת תטמא עד הערב
ויבאו בני ישראל כל העדה מדבר צן בחדש הראישון וישב העם בקדש ותמת שם מרים ותקבר שם
ולא היה מים לעדה ויקהלו על משה ועל אהרן
וירב העם עם משה ויאמרו לאמר ולוי גוענו בגוע אחינו לפני יהוה
ולמה הבאתם את קהל יהוה אל המדבר הזה למות שם אנחנו ובעירנו
ולמה העליתנו ממצרים להביא אתנו אל המקום הרע הזה לא מקום זרע תאנה גפן ורמון ומים אין לשתות
ויבא משה ואהרן מפני הקהל אל פתח אהל מועד ויפלו על פניהם וירא כבוד יהוה אליהם
וידבר יהוה אל משה לאמר
קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם
ויקח משה את המטה מלפני יהוה כאשר צוהו
ויקהלו משה ואהרן את הקהל אל פני הסלע ויאמר להם שמעו נא המרים המן הסלע הזה נוציא לכם מים
וירם משה את ידו ויך את הסלע במטהו פעמים ויצאו מים רבים ותשת העדה ובעירם
ויאמר יהוה אל משה ואל אהרן יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם
הם מי מריבה אשר רבו בני ישראל את יהוה ויקדש בם ויאמר משה אדני יהוה אתה החלת להראות את עבדך את גדלך ואת ידך החזקה אשר מי אל בשמים ובארץ אשר יעשה כמעשיך וכגבורתיך אעברה נא ואראה את הארץ הטובה אשר בעבר הירדן ההר הטוב הזה והלבנון ויאמר יהוה אל משה רב לך אל תוסף דבר אלי עוד בדבר הזה עלה אל ראש הפסגה ושא עיניך ימה וצפונה ותימנה ומזרחה וראה בעיניך כי לא תעבר את הירדן הזה וצוי את יהושע בן נון וחזקהו ואמצהו כי הוא יעבר לפני העם הזה והוא ינחל אתם את הארץ אשר תראה וידבר יהוה אל משה לאמר רב לכם סוב את ההר הזה פנו לכם צפונה ואת העם צוי לאמר אתם עברים בגבול אחיכם בני עשו הישבים בשעיר וייראו מכם ונשמרתם מאד אל תתגרו בם כי לא אתן לכם מארצם ירשה עד מדרך כף רגל כי ירשה לעשו נתתי את הר שעיר אכל תשברו מאתם בכסף ואכלתם וגם מים תכירו מאתם בכסף ושתיתם
וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו
וירדו אבתינו מצרימה ונשב במצרים ימים רבים ויריעו לנו המצרים ולאבתינו
ונצעק אל יהוה וישמע קולנו וישלח מלאך ויוציאנו ממצרים והנה אנחנו בקדש עיר קצה גבולך
נעבר נא בארצך לא נעבר בשדה ובכרם ולא נשתה מי בור דרך המלך נלך לא נסור ימין ושמאל עד אשר נעבר גבולך
ויאמר אליו אדום לא תעבר בי פן בחרב אצא לקראתך
ויאמרו אליו בני ישראל במסלה נעלה ואם ממימיך נשתה אני ומקני ונתתי מכרם רק אין דבר ברגלי אעבר
ויאמר לא תעבר ויצא אדום לקראתו בעם כבד וביד חזקה
וימאן אדום נתון את ישראל עבר בגבולו ויט ישראל מעליו
ויסעו מקדש ויבאו בני ישראל כל העדה הר ההר
ויאמר יהוה אל משה ואל אהרן בהר ההר על גבול ארץ אדום לאמר
יאסף אהרן אל עמו כי לא יבוא אל הארץ אשר נתתי לבני ישראל על אשר מריתם את פיי למי מריבה
קח את אהרן ואת אלעזר בנו והעל אתם הר ההר
והפשטת את אהרן את בגדיו והלבשתם את אלעזר בנו ואהרן יאסף וימת שם
ויעש משה כאשר צוה יהוה ויעלהו אל הר ההר לעיני כל העדה
ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר
ויראו כל העדה כי גוע אהרן ויבכו את אהרן שלשים יום כל בית ישראל
וישמע הכנעני מלך ערד ישב הנגב כי בא ישראל דרך האתורים וילחם בישראל וישב ממנו שבי
וידר ישראל נדר ליהוה ויאמר אם נתון תתן את העם הזה בידי וחרמתי את עריהם
וישמע יהוה בקול ישראל ויתן את הכנעני בידו ויחרם אתם ואת עריהם ויקרא שם המקום חרמה
ויסעו מהר ההר דרך ים סוף לסבב את ארץ אדום ותקצר נפש העם בדרך
וידבר העם באלהים ובמשה למה הוצאתנו ממצרים למות במדבר כי אין לחם ואין מים ונפשנו קצה בלחם הקלקל
וישלח יהוה בעם את הנחשים השרופים וינשכו את העם וימת עם רב מישראל
ויבא העם אל משה ויאמרו חטאנו כי דברנו ביהוה ובך התפלל אל יהוה ויסר מעלינו את הנחש ויתפלל משה בעד העם
ויאמר יהוה אל משה עשה לך שרוף ושים אתו על הנס והיה כל הנשך וראה אתו וחי
ויעש משה נחש נחשת וישמהו על הנס והיה אם נשך הנחש את האיש והביט אל נחש הנחשת וחי
ויסעו בני ישראל ויחנו באבות
ויסעו מאבות ויחנו בעיי העברים במדבר אשר על פני מואב מזרח השמש ויאמר יהוה אל משה אל תצור את מואב ואל תתגר בם כי לא אתן לך מארצו ירשה כי לבני לוט נתתי את ער ירשה
משם נסעו ויחנו בנחל זרד וידבר יהוה אל משה לאמר אתה עבר היום את גבול מואב את ער וקרבת מול בני עמון אל תצורם ואל תתגר בם כי לא אתן מארץ בני עמון לך ירשה כי לבני לוט נתתיה ירשה
ויסעו מנחל זרד ויחנו בעבר ארנן אשר על המדבר היוצא מגבול האמרי כי ארנן גבול מואב בין מואב ובין האמרי
על כן יאמר בספר מלחמות יהוה את והב בסופה ואת הנחלים ארנן
אשר הנחילם ואשר נטה לשבת עיר ונשען לגבול מואב
ומשם בארה היא הבאר אשר אמר יהוה אל משה אספה לי את העם ואתן להם מים
אז ישיר ישראל את השירה הזאת עלה באר ענו לה
באר חפרוה שרים כרואה נדיבי העם במחקק ובמשענתם ממדבר מתנה
וממתנה נחליאל ומנחליאל במות
ומבמות הגיא אשר בשדה מואב ראש הפסגה הנשקף על פני הישמון ויאמר יהוה אל משה קומו סעו ועברו את נחל ארנן ראה נתתי בידך את סיחון מלך חשבון האמרי ואת ארצו החל רש והתגר בו מלחמה היום הזה החל תת פחדך ויראתך על פני העמים תחת כל השמים אשר ישמעו את שמעך ורגזו וחלו מפניך
וישלח ישראל מלאכים אל סיחון מלך האמרי דברי שלום לאמר
אעברה בארצך בדרך המלך אלך לא אסור ימין ושמאל לא אטה בשדה ובכרם אכל בכסף תשבירני ואכלתי ומים בכסף תתן לי ושתיתי רק אעברה ברגלי כאשר עשו לי בני עשו הישבים בשעיר והמואבים הישבים בער
ולא נתן סיחון את ישראל עבר בגבולו ויאמר יהוה אל משה ראה החלתי תת לפניך את סיחון ואת ארצו החל רש לרשת את ארצו ויאסף סיחון את כל עמו ויצא לקראת ישראל המדברה ויבא יחצה וילחם בישראל
ויכהו ישראל ואת בניו ואת כל עמו לפי חרב ויירשו את ארצו מארנן עד יבק עד בני עמון כי עז גבול בני עמון
ויקח ישראל את כל הערים האלה וישב ישראל בכל ערי האמרי בחשבון ובכל בנתיה
כי חשבון עיר סיחון מלך האמרי היא והוא הנלחם במלך מואב הראישון ויקח את כל ארצו מידו עד ארנן
על כן יאמרו המשלים באי חשבון תבנה ותתכונן עיר סיחון
כי אש יצאה מחשבון להבה מקרית סיחון אכלה עד מואב בעלי במות ארנן
אוי לך מואב אבדת עם כמוש נתן בניו פלטים ובנתיו בשבי למלך האמרי סיחון
ונירם אבדה חשבון עד דיבון ונשים עד הנפח אש על מידבא
וישב ישראל בערי האמרי
וישלח משה לרגל את יעזיר וילכדו בנתיה ויורישו את האמרי אשר שם
ויפנו ויעלו דרך הבשן ויצא עוג מלך הבשן לקראתם הוא וכל עמו למלחמה אדרעי
ויאמר יהוה אל משה אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחון מלך האמרי אשר ישב בחשבון
ויכו אתו ואת כל עמו עד בלתי השאיר לו שריד ויירשו את ארצו
ויסעו בני ישראל ויחנו בערבת מואב מעבר לירדן יריחו
וירא בלק בן צפור את כל אשר עשה ישראל לאמרי
ויגר מואב מפני העם מאד כי רב הוא ויקץ מואב מפני בני ישראל
ויאמר מואב אל זקני מדין עתה ילחך הקהל הזה את כל סביבתינו כלחך השור את ירק השדה ובלק בן צפור מלך למואב בעת ההיא
וישלח מלאכים אל בלעם בן בעור פתרה אשר על הנהר ארץ בני עמון לקרא לו לאמר הן עם יצא ממצרים והנה כסה את עין הארץ והוא ישב ממולי
ועתה לכה נא ארה לי את העם הזה כי עצום הוא ממני אולי אוכל נכה בו ואגרשנו מן הארץ כי ידעתי את אשר תברך מברך ואת אשר תאר ויאר
וילכו זקני מואב וזקני מדין וקסמיהם בידם ויבאו אל בלעם וידברו אליו דברי בלק
ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם
ויבא אלהים אל בלעם ויאמר מה האנשים האלה עמך
ויאמר בלעם אל האלהים בלק בן צפור מלך מואב שלח אלי
הן עם יצא ממצרים ויכס את עין הארץ ועתה לכה קבה לי אתו אולי אוכל להלחם בו וגרשתיו
ויאמר אלהים אל בלעם לא תלך עמהם ולא תאר את העם כי ברוך הוא
ויקם בלעם בבקר ויאמר אל שרי בלק לכו אל ארצכם כי מאן יהוה לתתי להלך עמכם
ויקמו שרי מואב ויבאו אל בלק ויאמרו מאן בלעם הלך עמנו
ויסף עוד בלק שלח שרים רבים ונכבדים מאלה
ויבאו אל בלעם ויאמרו לו כה אמר בלק בן צפור אל נא תמנע מהלך אלי
כי כבד אכבדך מאד וכל אשר תאמר אלי אעשה ולכה נא קבה לי את העם הזה
ויען בלעם ויאמר אל עבדי בלק אם יתן לי בלק מלוא ביתו כסף או זהב לא אוכל אעבר את פי יהוה אלהי לעשות קטנה או גדלה
ועתה שבו נא בזה גם אתם הלילה ואדעה מה יסף יהוה דבר עמי
ויבא מלאך אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך אתו תעשה
ויקם בלעם בבקר ויחבש את אתנו וילך עם שרי מואב
ויחר אף יהוה כי הלך הוא ויתיצב מלאך יהוה בדרך לשטן לו והוא רכב על אתנו ושני נעריו עמו
ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטותה הדרך
ויעמד מלאך יהוה במשעל הכרמים גדר מזה וגדר מזה
ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכותה
ויסף מלאך יהוה עבר ויעמד במקום צר אשר אין דרך לנטות ימין ושמאל
ותרא האתון את מלאך יהוה ותרבץ תחת בלעם ויחר אף בלעם ויך את האתון במקל
ויפתח יהוה את פי האתון ותאמר אל בלעם מה עשיתי לך כי הכיתני זה שלש רגלים
ויאמר בלעם לאתון כי התעללתי בי לו יש חרב בידי כי עתה הרגתיך
ותאמר האתון אל בלעם הלוא אנכי אתנך אשר רכבת עלי מהודך עד היום הזה הסכן הסכנתי לעשות לך כה ויאמר לא
ויגל יהוה את עיני בלעם וירא את מלאך יהוה נצב בדרך וחרבו שלופה בידו ויקד וישתחוי לאפיו
ויאמר אליו מלאך יהוה על מה הכית את אתנך זה שלש רגלים הנה אנכי יצאתי לשטנך כי הרע דרכך לנגדי
ותראני האתון ותט מלפני זה שלש רגלים אולי נטתה מפני כי עתה גם אתך הכיתי ואתה החייתי
ויאמר בלעם אל מלאך יהוה חטאתי כי לא ידעתי כי אתה נצב לקראתי בדרך ועתה אם רעה בעיניך אשובה לי
ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תשמר לדבר וילך בלעם עם שרי בלק
וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול
ויאמר בלק אל בלעם הלוא שלח שלחתי אליך לקרא לך למה לא הלכת אלי האמנם לא אוכל כבדך
ויאמר בלעם אל בלק הנה באתי אליך עתה היוכל אוכל דבר מאומה הדבר אשר ישים אלהים בפיי אתו אשמר לדבר
וילך בלעם עם בלק ויבאהו קרית חיצות
ויזבח בלק בקר וצאן וישלח לבלעם ולשרים אשר אתו
ויהי בבקר ויקח בלק את בלעם ויעלהו במות בעל וירא משם את קצה העם
ויאמר בלעם אל בלק עשה לי בזה שבעה מזבחות והכן לי בזה שבעה פרים ושבעה אילים
ויעש בלק כאשר דבר בלעם ויעל בלק ובלעם פר ואיל במזבח
ויאמר בלעם אל בלק התיצב על עלתיך ואלכה אולי יקרא אלהים לקראתי ודבר מה יראני והגדתי לך וילך שפי
וימצא מלאך אלהים את בלעם ויאמר אליו את שבעת המזבחות ערכתי ואעלה פר ואיל במזבח
וישם מלאך יהוה דבר בפי בלעם ויאמר שוב אל בלק וכה תדבר
וישב אליו והנה נצב על עלתיו הוא וכל שרי מואב
וישא משלו ויאמר מארם ינחני בלק מלך מואב מהררי קדם לכה ארה לי יעקב ולכה זעמה ישראל
מה אקב לא קבו אל ומה אזעם לא זעם יהוה
כי מראש צורים אראנו ומגבעות אשורנו הן עם לבדד ישכן ובגוים לא יתחשב
מי מנה עפר יעקב ומי ספר מרבע ישראל תמות נפשי מות ישירים ותהי אחריתי כמהו
ויאמר בלק אל בלעם מה עשית לי לקב איבי לקחתיך והנה ברכת ברוך
ויען ויאמר הלוא את אשר ישים יהוה בפיי אתו אשמר לדבר
ויאמר אליו בלק לך נא אתי אל מקום אחר תראנו משם אפס קצהו תראה וכלו לא תראה וקבנו לי משם
ויקחהו שדה צפים אל ראש הפסגה ויבן שבעה מזבחות ויעל פר ואיל במזבח
ויאמר אל בלק התיצב על עלתיך ואנכי אקרא כה
ויקרא מלאך יהוה אל בלעם וישם דבר בפיו ויאמר שוב אל בלק וכה תדבר
ויבא אליו והנה נצב על עלתיו ושרי מואב אתו ויאמר אליו בלק מה דבר יהוה
וישא משלו ויאמר קום בלק ושמעה האזינה עדי בנו צפור
לא איש אל ויכזב ובן אדם ויתנחם ההוא אמר ולא יעשה דבר ולא יקימנה
הן לברך לקחתי אברך ולא אשיבנה
לא אביט און ביעקב ולא ראה עמל בישראל יהוה אלהיו עמו ותרועת מלך בו
אל מוציאם ממצרים כתועפת ראם לו
כי לא נחש ביעקב ולא קסם בישראל כעת יאמר ליעקב ולישראל מה פעל אל
הן עם כלביה יקום וכאריה יתנשא לא ישכב עד יאכל טרף ודם חללים ישתה
ויאמר בלק אל בלעם גם קב לא תקבנו וגם ברוך לא תברכנו
ויען בלעם ויאמר אל בלק הלוא דברתי אליך לאמר כל הדבר אשר ידבר האלהים אתו אעשה
ויאמר בלק אל בלעם לך נא אקחך אל מקום אחר אולי יישר בעיני האלהים וקבתו לי משם
ויקח בלק את בלעם ראש הפעור הנשקף על פני הישמון
ויאמר בלעם אל בלק בנה לי בזה שבעה מזבחות והכן לי בזה שבעה פרים ושבעה אילים
ויעש בלק כאשר דבר בלעם ויעל פר ואיל על המזבח
וירא בלעם כי טוב בעיני יהוה לברך את ישראל ולא הלך כפעם בפעם לקראת הנחשים וישת אל המדבר פניו
וישא בלעם את עיניו וירא את ישראל שכן לשבטיו ותהי עליו רוח אלהים
וישא משלו ויאמר נאם בלעם בנו בעור ונאם הגבר שתם העין
אשר מחזה שדה יחזה נפל וגלוי עין
מה טבו אהליך יעקב ומשכנתיך ישראל
כנחלים נטוי כגנות עלי נהר כאהלים נטה יהוה כארזים עלי מים
יזל מים מדליו וזרעו במים רבים וירם מגוג מלכו ותתנשא מלכותו
אל נחהו ממצרים כתועפת ראם לו יאכל גוים צריו ועצמתיהם יגרם וחציו ימחץ
כרע שכב כאריה וכלביה מי יקימנו מברכיך ברוך וארריך ארור
ויחר אף בלק אל בלעם ויספק את כפיו ויאמר בלק אל בלעם לקב איבי קראתי לך והנה ברכת ברוך זה שלש רגלים
ועתה ברח לך אל מקומך אמרתי כבד אכבדך והנה מנעך יהוה מכבוד
ויאמר בלעם אל בלק הלוא גם אל מלאכיך אשר שלחת אלי דברתי לאמר
אם יתן לי בלק מלוא ביתו כסף או זהב לא אוכל לעבר את פי יהוה לעשות טובה או רעה מלבי אשר ידבר יהוה אלי אתו אדברה
ועתה הנני הלך לעמי לך ואעיצך את אשר יעשה העם הזה לעמך באחרית הימים
וישא משלו ויאמר נאם בלעם בנו בעור ונאם הגבר שתם העין
נאם שמע אמרי אל וידע דעת עליון מחזה שדה יחזה נפל וגלוי עינים
אראנו ולא עתה אשורנו ולא קרוב דרך כוכב מיעקב וקם שבט מישראל מחץ פתי מואב וקדקד כל בני שת
והיה אדום ירשה והיה ירשה עשו איביו וישראל עשה חיל
וירד מיעקב והאביד שריד מעיר
וירא את עמלק וישא משלו ויאמר ראשית גוים עמלק ואחריתו עד יאבד
וירא את הקיני וישא משלו ויאמר איתן מושבך ושים בסלע קנך
כי אם יהיה לבער קין עד מאשור תושבך
וישא משלו ויאמר אוי מי יהיה משמו אל יוציאם מיד כתים
יענו אשור ויענו עבר וגם הוא עד יאבד
ויקם בלעם וילך וישב למקומו וגם בלק הלך לדרכו
וישב ישראל בשטים ויחל העם לזנות אל בנות מואב
ותקראנה לעם לזבחי אלהיהן ויאכל העם וישתחוי לאלהיהן
ויצמד מבני ישראל לבעל פעור ויחר אף יהוה בישראל
ויאמר יהוה אל משה אמר ויהרגו את האנשים הנצמדים לבעל פעור וישוב חרון אף יהוה מישראל
ויאמר משה אל שפטי ישראל הרגו איש את אנשיו הנצמדים לבעל פעור
והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והם בכים פתח אהל מועד
וירא פינחס בן אלעזר בן אהרן הכהן ויקם מתוך העדה ויקח רמח בידו
ויבא אחרי איש ישראל אל הקבה וידקר את שניהם את איש ישראל ואת האשה על קבתה ותעצר המגפה מעל בני ישראל
ויהיו המיתים במגפה ארבעה ועשרים אלף
וידבר יהוה אל משה לאמר
פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי
לכן אמר הנני נתן לו את בריתי שלום
והיתה לו ולזרעו אחריו ברית כהנת עולם תחת אשר קנא לאלהיו ויכפר על בני ישראל
ושם האיש ישראל המכה אשר הכה את המדינית זמרי בן סלוא נשיא בית אב לשמעוני
ושם האשה המכה המדינית כזבית בת צור ראש אמת בית אב במדין הוא
וידבר יהוה אל משה לאמר
צררו את המדינים והכיתם אתם
כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחותם המכה ביום המגפה על דבר פעור
ויהי אחר המגפה
וידבר יהוה אל משה ואל אלעזר בן אהרן הכהן לאמר
שאו את ראש כל עדת בני ישראל מבן עשרים שנה ומעלה לבית אבותם כל יצא צבא בישראל
וידבר משה ואלעזר הכהן אתם בערבת מואב על ירדן יריחו לאמר
מבן עשרים שנה ומעלה כאשר צוה יהוה את משה ובני ישראל היוצאים מארץ מצרים
ראובן בכור ישראל ובני ראובן חנוך משפחת החנוכי לפלוא משפחת הפלואי
לחצרון משפחת החצרוני לכרמי משפחת הכרמי
אלה משפחות הראובני ויהיו פקדיהם שלשה וארבעים אלף ושבע מאות ושלשים
בני פלוא אליאב
ובני אליאב נמואל דתן ואבירם הוא דתן ואבירם קריאי העדה אשר הועדו על משה ועל אהרן בעדת קרח בהועדתם על יהוה
ותפתח הארץ את פיה ותבלע אתם הארץ במות העדה באכל האש את קרח ואת חמשים ומאתים איש ויהיו לנוס
ובני קרח לא מתו
בני שמעון למשפחות השמעוני לנמואל משפחת הנמואלי לימין משפחת הימיני ליכין משפחת היכיני
לזרח משפחת הזרחי לשאול משפחת השאולי
אלה משפחות השמעוני שנים ועשרים אלף ומאתים
בני גד למשפחותם לצפון משפחת הצפוני לחגי משפחת החגי לשוני משפחת השוני
לאזני משפחת האזני לעדי משפחת העדי
לארודי משפחת הארודי לארולי משפחת הארולי
אלה משפחות גד לפקדיהם ארבעים אלף וחמש מאות
בני יהודה ער ואונן וימת ער ואונן בארץ כנען
ויהיו בני יהודה למשפחותם לשלה משפחת השלני לפרץ משפחת הפריצי לזרח משפחת הזרחי
ויהיו בני פרץ לחצרון משפחת החצרוני לחמואל משפחת החמואלי
אלה משפחות יהודה לפקדיהם ששה ושבעים אלף וחמש מאות
בני יששכר למשפחותם לתולע משפחת התולעי לפואה משפחת הפואי
לישוב משפחת הישובי לשמרון משפחת השמרוני
אלה משפחות יששכר לפקדיהם ארבעה וששים אלף ושלש מאות
בני זבולן למשפחותם לסרד משפחת הסרדי לאלון משפחת האלוני ליחלאל משפחת היחלאלי
אלה משפחות זבולן לפקדיהם ששים אלף וחמש מאות
בני יוסף למשפחותם מנשה ואפרים
בני מנשה למכיר משפחת המכירי ומכיר הוליד את גלעד משפחת הגלעדי
אלה בני גלעד איעזר משפחת האיעזרי וחלק משפחת החלקי
ואשרואל משפחת האשרואלי ושכם משפחת השכמי
ושמידע משפחת השמידעי וחפר משפחת החפרי
וצלפחד בן חפר לא היה לו בנים כי אם בנות ושם בנות צלפחד מחלה ונעה חגלה מלכה ותרצה
אלה משפחות מנשה לפקדיהם שנים וחמשים אלף ושבע מאות
ואלה בני אפרים למשפחותם לשותלח משפחת השותלחי לבכר משפחת הבכרי לתחם משפחת התחמי
אלה בני שותלח לעדן משפחת העדני
אלה משפחות בני אפרים לפקדיהם שנים ושלשים אלף וחמש מאות אלה בני יוסף למשפחותם
בני בנימים למשפחותם לבלע משפחת הבלעי לאשבל משפחת האשבלי לאחירם משפחת האחירמי
לשופם משפחת השופמי לחופם משפחת החופמי
לארד משפחת הארדי לנעמן משפחת הנעמני
אלה בני בנימים למשפחותם ופקדיהם חמשה וארבעים אלף ושש מאות
ואלה בני דן למשפחותם לשוחם משפחת השוחמי אלה משפחות דן למשפחותם
כל משפחות השוחמי ופקדיהם ארבעה וששים אלף וארבע מאות
בני אשר למשפחותם לימנה משפחת הימני לישוה משפחת הישוי לבריעה משפחת הבריעי
לחבר משפחת החברי למלכיאל משפחת המלכיאלי
ושם בת אשר שרח
אלה משפחות בני אשר לפקדיהם שלשה וחמשים אלף וארבע מאות
בני נפתלי למשפחותם ליחצאל משפחת היחצאלי לגוני משפחת הגוני
ליצר משפחת היצרי לשלום משפחת השלומי
אלה משפחות נפתלי למשפחותם ופקדיהם חמשה וארבעים אלף וארבע מאות
אלה פקדי בני ישראל שש מאות אלף ואלף ושבע מאות ושלשים
וידבר יהוה אל משה לאמר
לאלה תחלק הארץ בנחלה במספר שמות
לרב תרבה נחלתו ולמעט תמעיט נחלתו איש לפי פקדיו יתן נחלתו
אך בגורל יחלק את הארץ לשמות מטות אבתיכם יתנחלו
על פי הגורל יחלק נחלתו בין רב למעט
ואלה פקדי הלוים למשפחותם לגרשון משפחת הגרשוני לקהת משפחת הקהתי למררי משפחת המררי
אלה משפחות בני לוי משפחת הלבני ומשפחת החברוני ומשפחת המחלי ומשפחת הקרחי ומשפחת המושי וקהת הוליד את עמרם
ושם אשת עמרם יוכבד בת לוי אשר ילדה אתה ללוי במצרים ותלד לעמרם את אהרן ואת משה ואת מרים אחתם
ויולד לאהרן את נדב ואת אביהוא את אלעזר ואת איתמר
וימת נדב ואביהוא בהקריבם אש זרה לפני יהוה
ויהיו פקדיהם שלשה ועשרים אלף כל זכר מבן חדש ומעלה כי לא התפקדו בתוך בני ישראל כי לא נתן להם נחלה בתוך בני ישראל
אלה פקדי משה ואלעזר הכהן אשר פקדו את בני ישראל בערבת מואב על ירדן יריחו
ובאלה לא היה איש מפקדי משה ואהרן הכהן אשר פקדו את בני ישראל במדבר סיני
כי אמר יהוה להם מות ימותו במדבר ולא נותר מהם איש כי אם כלב בן יפנה ויהושע בן נון
ותקרבנה בנות צלפחד בן חפר בן גלעד בן מכיר בן מנשה למשפחות מנשה בן יוסף ואלה שמות בנתיו מחלה ונעה חגלה מלכה ותרצה
ותעמדנה לפני משה ולפני אלעזר הכהן ולפני הנשיאים וכל העדה פתח אהל מועד לאמר
אבינו מת במדבר והוא לא היה בתוך העדה הנועדים על יהוה בעדת קרח כי בחטאו מת אבינו ובנים לא היה לו
למה יגרע שם אבינו מתוך משפחתו כי אין לו בן תנו לנו אחזת נחלה בתוך אחי אבינו
ויקרב משה את משפטן לפני יהוה
וידבר יהוה אל משה לאמר
כן בנות צלפחד דברות נתן תתן להן אחזת נחלה בתוך אחי אביהן והעברת את נחלת אביהן להן
ואל בני ישראל תדבר לאמר איש כי ימות ובן אין לו ונתתם את נחלתו לבתו
ואם אין לו בת ונתתם את נחלתו לאחיו
ואם אין לו אחים ונתתם את נחלתו לאחי אביו
ואם אין אחים לאביו ונתתם את נחלתו לשארו הקרוב אליו ממשפחתו ויירש אתו והיתה לבני ישראל לחקת משפט כאשר צוה יהוה את משה
וידבר יהוה אל משה לאמר עלה אל הר העברים הזה וראה את הארץ אשר נתתי לבני ישראל
וראית אתה ונאספת אל עמך גם אתה כאשר נאסף אהרן אחיך
אשר מריתם את פיי במדבר צן במריבת העדה להקדישני במים לעיניהם הם מי מריבת קדש מדבר צן
וידבר משה אל יהוה לאמר
יפקד יהוה אלהי הרוחות לכל הבשר איש על העדה
אשר יצא לפניהם ואשר יבוא לפניהם ואשר יוציאם ואשר יביאם ולא תהיה עדת יהוה כצאן אשר אין להם רעה
ויאמר יהוה אל משה קח לך את יהושע בן נון האיש אשר רוחו בו וסמכת את ידך עליו
והעמדת אתו לפני אלעזר הכהן ולפני כל העדה וצוית אתו לעיניהם
ונתתה מהודך עליו ולמען ישמעון כל עדת בני ישראל
ולפני אלעזר הכהן יעמד ושאל לו במשפט הארים לפני יהוה על פיהו יצא ועל פיהו יבוא הוא וכל בני ישראל אתו וכל העדה
ויעש משה כאשר צוה יהוה אתו ויקח את יהושע ויעמדהו לפני אלעזר הכהן ולפני כל העדה
ויסמך את ידו עליו ויצוהו כאשר דבר יהוה ביד משה ויאמר אליו עיניך הראות את אשר עשה יהוה לשני המלכים האלה כן יעשה יהוה לכל הממלכות אשר אתה עבר שמה לא תיראם כי יהוה אלהיכם הוא הנלחם לכם
וידבר יהוה אל משה לאמר
צוי את בני ישראל ואמרת אליהם את קרבני לחמי לאשי ריח ניחחי תשמרו להקריב לי במועדיו
ואמרת להם זה האש אשר תקריבו ליהוה כבשים בני שנה תמימם שנים ליום עלת תמיד
את הכבש האחד תעשה בבקר ואת הכבש השני תעשה בין הערבים
ועשירת האיפה סלת למנחה בלולה בשמן רבעית ההין
עלת תמיד העשויה בהר סיני לריח ניחח אשה ליהוה
ונסכו רבעית ההין לכבש האחד בקדש הסך נסך שכר ליהוה
ואת הכבש השני תעשה בין הערבים כמנחת הבקר וכנסכו תעשה אשה ריח ניחח ליהוה
וביום השבת שני כבשים בני שנה תמימם ושני עשרנים סלת מנחה בלולה בשמן ונסכו
עלת שבת בשבת על עלת התמיד ונסכיהם
ובראשי חדשיכם תקריבו עלה ליהוה פרים בני בקר שנים ואיל אחד כבשים בני שנה שבעה תמימם
ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד
ועשרון עשרון סלת מנחה בלולה בשמן לכבש האחד עלה ריח ניחח אשה ליהוה
ונסכיהם חצי ההין יין לפר האחד ושלשית ההין לאיל ורביעית ההין לכבש האחד יין זאת עלת החדש בחדשו לחדשי השנה
ושעיר עזים אחד לחטאת ליהוה על עלת התמיד יעשו ונסכיהם
בחדש הראישון בארבעה עשר יום לחדש פסח ליהוה
ובחמשה עשר יום לחדש הזה חג שבעת ימים מצות תאכלו
ביום הראישון מקרא קדש כל מלאכת עבדה לא תעשו
והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם
ומנחתם סלת בלולה בשמן שלשה עשרנים לפר ושני עשרנים לאיל תעשו
ועשרון עשרון לכבש האחד לשבעת הכבשים
ושעיר עזים אחד לחטאת לכפר עליכם
מלבד עלת הבקר אשר לעלת התמיד תעשו את אלה
כאלה ליום תעשו שבעת הימים לחם אשה לריח ניחח ליהוה על עלת התמיד יעשו ונסכיהם
וביום השביעי מקרא קדש יהיה לכם כל מלאכת עבדה לא תעשו
ביום הבכרים בהקריבכם מנחה חדשה ליהוה בשבעתיכם מקרא קדש יהיה לכם כל מלאכת עבדה לא תעשו
והקרבתם עלה אשה ריח ניחח ליהוה פרים בני בקר שנים ואיל אחד כבשים בני שנה שבעה תמימם יהיו לכם
ומנחתם סלת בלולה בשמן שלשה עשרנים לפר האחד ושני עשרנים לאיל האחד
ועשרון עשרון לכבש האחד לשבעת הכבשים
ושעיר עזים אחד לחטאת לכפר עליכם
מלבד עלת התמיד ומנחתה תעשו תמימם יהיו לכם ונסכיהם
ובחדש השביעי באחד לחדש מקרא קדש יהיה לכם כל מלאכת עבדה לא תעשו יום תרועה יהיה לכם
ועשיתם עלה לריח ניחח ליהוה פר בן בקר אחד איל אחד כבשים בני שנה שבעה תמימם
ומנחתם סלת בלולה בשמן שלשה עשרנים לפר ושני עשרנים לאיל
ועשרון עשרון לכבש האחד לשבעת הכבשים
ושעיר עזים אחד לחטאת לכפר עליכם
מלבד עלת החדש ומנחתה ועלת התמיד ומנחתה ונסכיה כמשפטם לריח ניחח אשה ליהוה
ובעשור לחדש השביעי הזה מקרא קדש יהיה לכם ועניתם את נפשתיכם וכל מלאכה לא תעשו
והקרבתם עלה ליהוה ריח ניחח פר בן בקר אחד איל אחד כבשים בני שנה שבעה תמימם יהיו לכם
ומנחתם סלת בלולה בשמן שלשה עשרנים לפר ושני עשרנים לאיל האחד
ועשרון עשרון לכבש האחד לשבעת הכבשים
ושעיר עזים אחד לחטאת מלבד חטאת הכפורים ועלת התמיד ומנחתה ונסכיה
ובחמשה עשר יום לחדש השביעי הזה מקרא קדש יהיה לכם כל מלאכת עבדה לא תעשו וחגתם חג ליהוה שבעת ימים
והקרבתם עלה אשה ריח ניחח ליהוה פרים בני בקר שלשה עשר אילים שנים כבשים בני שנה ארבעה עשר תמימם יהיו לכם
ומנחתם סלת בלולה בשמן שלשה עשרנים לפר האחד לשלשה עשר הפרים ושני עשרנים לאיל האחד לשני האילים
ועשרון עשרון לכבש האחד לארבעה עשר הכבשים ונסכיהם
ושעיר עזים אחד לחטאת מלבד עלת התמיד ומנחתה ונסכיה
וביום השני פרים בני בקר שנים עשר אילים שנים כבשים בני שנה ארבעה עשר תמימם
ומנחתם ונסכיהם לפרים לאילים ולכבשים במספרם כמשפט
ושעיר עזים אחד לחטאת מלבד עלת התמיד ומנחתה ונסכיה
וביום השלישי פרים עשתה עשר אילים שנים כבשים בני שנה ארבעה עשר תמימם
ומנחתם ונסכיהם לפרים לאילים ולכבשים במספרם כמשפט
ושעיר עזים אחד לחטאת מלבד עלת התמיד ומנחתה ונסכיה
וביום הרביעי פרים עשרה אילים שנים כבשים בני שנה ארבעה עשר תמימם
ומנחתם ונסכיהם לפרים לאילים ולכבשים במספרם כמשפט
ושעיר עזים אחד לחטאת מלבד עלת התמיד ומנחתה ונסכיה
וביום החמישי פרים תשעה אילים שנים כבשים בני שנה ארבעה עשר תמימם
ומנחתם ונסכיהם לפרים לאילים ולכבשים במספרם כמשפט
ושעיר עזים אחד לחטאת מלבד עלת התמיד ומנחתה ונסכיה
וביום הששי פרים שמנה אילים שנים כבשים בני שנה ארבעה עשר תמימם
ומנחתם ונסכיהם לפרים לאילים ולכבשים במספרם כמשפט
ושעיר עזים אחד לחטאת מלבד עלת התמיד ומנחתה ונסכיה
וביום השביעי פרים שבעה אילים שנים כבשים בני שנה ארבעה עשר תמימם
ומנחתם ונסכיהם לפרים לאילים ולכבשים במספרם כמשפט
ושעיר עזים אחד לחטאת מלבד עלת התמיד ומנחתה ונסכיה
וביום השמיני עצרת תהיה לכם כל מלאכת עבדה לא תעשו
והקרבתם עלה אשה ריח ניחח ליהוה פר אחד איל אחד כבשים בני שנה שבעה תמימם
ומנחתם ונסכיהם לפר לאיל ולכבשים במספרם כמשפט
ושעיר עזים אחד לחטאת מלבד עלת התמיד ומנחתה ונסכיה
אלה תעשו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם
ויאמר משה אל בני ישראל ככל אשר צוה יהוה את משה
וידבר משה אל ראשי המטות לבני ישראל לאמר זה הדבר אשר צוה יהוה
איש כי ידר נדר ליהוה או השבע שבועה לאסר אסר על נפשו לא יחל דבריו ככל היוצא מפיו יעשה
ואשה כי תדר נדר ליהוה ואסרה אסר בבית אביה בנעריה
ושמע אביה את נדריה ואסריה אשר אסרה על נפשה והחריש לה אביה וקמו כל נדריה ואסריה אשר אסרה על נפשה יקומו
ואם הנא יניא אביה אתה ביום שמעו כל נדריה ואסריה אשר אסרה על נפשה לא יקומו ויהוה יסלח לה כי הניא אביה אתה
ואם היו תהיה לאיש ונדריה עליה או מבטא שפתיה אשר אסרה על נפשה
ושמע אישה ביום שמעו וחריש לה וקמו כל נדריה ואסריה אשר אסרה על נפשה יקומו
ואם ביום שמע אישה יניא אתה והפר את נדריה אשר עליה או מבטא שפתיה אשר אסרה על נפשה ויהוה יסלח לה
ונדר אלמנה וגרושה כל אשר אסרה על נפשה יקום עליה
ואם בית אישה נדרה או אסרה אסר על נפשה בשבועה
ושמע אישה וחריש לה לא הניא אתה וקמו כל נדריה וכל אסריה אשר אסרה על נפשה יקומו
ואם הפר יפיר אתם אישה ביום שמעו כל מוצא שפתיה לנדריה ולאסר נפשה לא יקומו אישה הפירם ויהוה יסלח לה
כל נדר וכל שבועת אסר לענות נפש אישה יקימנו ואישה יפירנו
ואם החריש יחריש לה אישה מיום אל יום והקם את כל נדריה או את כל אסריה אשר עליה הקים אתם כי חריש לה ביום שמעו
ואם הפר יפיר אתם אחרי שמעו ונשא את עונו
אלה החקים אשר צוה יהוה את משה בין איש לאשתו ובין אב לבתו בנעריה בבית אביה
וידבר יהוה אל משה לאמר
נקם נקמת בני ישראל מאת המדינים ואחר תאסף אל עמך
וידבר משה אל העם לאמר החליצו מאתכם אנשים לצבא ויהיו על מדין לתת נקמת יהוה במדין
אלף למטה אלף למטה לכל מטות ישראל תשלחו לצבא
וימסרו מאלפי ישראל אלף למטה שנים עשר אלף חלוצי צבא
וישלח אתם משה אלף למטה לצבא אתם ואת פינחס בן אלעזר הכהן לצבא וכלי הקדש וחצצרות התרועה בידו
ויצבאו על מדין כאשר צוה יהוה את משה ויהרגו כל זכר
ואת מלכי מדין הרגו על חלליהם את אוי ואת רקם ואת צור ואת חור ואת רבע חמשת מלכי מדין ואת בלעם בן בעור הרגו בחרב
וישבו בני ישראל את נשי מדין ואת טפם ואת כל בהמתם ואת כל מקניהם ואת כל חילם בזזו
ואת כל עריהם במושבתם ואת כל טירתם שרפו באש
ויקחו את כל השלל ואת כל המלקח באדם ובבהמה
ויביאו אל משה ואל אלעזר הכהן ואל כל עדת בני ישראל את השבי ואת המלקח ואת השלל אל המחנה אל ערבת מואב אשר על ירדן יריחו
ויצא משה ואלעזר הכהן וכל נשיאי העדה לקראתם אל מחוץ למחנה
ויקצף משה על פקדי החיל שרי האלפים ושרי המאות הבאים מצבא המלחמה
ויאמר אליהם משה למה החיתם כל נקבה
הנה הנה היו לבני ישראל בדבר בלעם למסר מעל ביהוה על דבר פעור ותהי המגפה בעדת יהוה
ועתה הרגו כל זכר בטף וכל אשה ידעת איש למשכב זכר הרגו
וכל הטף בנשים אשר לא ידעו משכב זכר חיו לכם
ואתם חנו לכם מחוץ למחנה שבעת ימים כל הרג נפש וכל הנגע בחלל תתחטאו ביום השלישי וביום השביעי אתם ושביתכם
וכל בגד וכל כלי עור וכל מעשה עזים וכל כלי עץ תתחטאו ויאמר משה אל אלעזר הכהן אמר אל אנשי הצבא הבאים למלחמה זאת חקת התורה אשר צוה יהוה אך את הזהב ואת הכסף ואת הנחשת ואת הברזל ואת הבדיל ואת העופרת כל דבר אשר יבוא באש תעבירו באש וטהר אך במי נדה יתחטא וכל אשר לא יבוא באש תעבירו במים וכבסתם בגדיכם ביום השביעי וטהרתם ואחר תבאו אל המחנה
ויאמר אלעזר הכהן אל אנשי הצבא הבאים למלחמה זאת חקת התורה אשר צוה יהוה את משה
אך את הזהב ואת הכסף ואת הנחשת ואת הברזל ואת הבדיל ואת העופרת
כל דבר אשר יבוא באש תעבירו באש וטהר אך במי נדה יתחטא וכל אשר לא יבוא באש תעבירו במים
וכבסתם בגדיכם ביום השביעי וטהרתם ואחר תבאו אל המחנה
ויאמר יהוה אל משה לאמר
שא את ראש המלקח השבי באדם ובבהמה אתה ואלעזר הכהן וראשי אבות העדה
וחצית את המלקח בין תפשי המלחמה היוצאים לצבא ובין כל העדה
והרמת מכס ליהוה מאת אנשי המלחמה היוצאים לצבא אחת נפש מחמש מאות מן האדם ומן הבקר ומן החמרים ומן הצאן מכל הבהמה
ממחציתם תקח ונתתה לאלעזר הכהן את תרומת יהוה
וממחצית בני ישראל תקח אחד אחז מן החמשים מן האדם ומן הבקר ומן החמרים ומן הצאן מכל הבהמה ונתתה אתם ללוים שמרי משמרת משכן יהוה
ויעש משה ואלעזר הכהן כאשר צוה יהוה את משה
ויהי המלקח יתר הבז אשר בזזו עם הצבא צאן שש מאות אלף ושבעים אלף וחמשת אלפים
ובקר שנים ושבעים אלף
וחמרים אחד וששים אלף
ונפש אדם מן הנשים אשר לא ידעו משכב זכר כל נפש שנים ושלשים אלף
ותהי המחצה חלק היוצאים בצבא מספר צאן שלש מאות אלף ושלשים אלף ושבעת אלפים וחמש מאות
ויהי המכס ליהוה מן הצאן שש מאות חמשה ושבעים
ובקר ששה ושלשים אלף ומכסם ליהוה שנים ושבעים
וחמרים שלשים אלף וחמש מאות ומכסם ליהוה אחד וששים
ונפש אדם ששה עשר אלף ומכסם ליהוה שנים ושלשים נפש
ויתן משה את מכס תרומת יהוה לאלעזר הכהן כאשר צוה יהוה את משה
וממחצית בני ישראל אשר חצה משה מן האנשים הצבאים
ותהי מחצית העדה מן הצאן שלש מאות אלף ושלשים אלף ושבעת אלפים וחמש מאות
ובקר ששה ושלשים אלף
וחמרים שלשים אלף וחמש מאות
ונפש אדם ששה עשר אלף
ויקח משה ממחצית בני ישראל את האחז אחד מן החמשים מן האדם ומן הבהמה ויתן אתם אל הלוים שמרי משמרת משכן יהוה כאשר צוה יהוה את משה
ויקרבו אל משה הפקדים אשר לאלפי הצבא שרי האלפים ושרי המאות
ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש
ונקריב את קרבן יהוה איש אשר מצא כלי זהב אצעדה וצמיד טבעת עגיל וכומז לכפר על נפשתינו לפני יהוה
ויקח משה ואלעזר הכהן את הזהב מאתם כל כלי מעשה
ויהי זהב התרומה אשר הרימו ליהוה ששה עשר אלף ושבע מאות וחמשים שקל מאת שרי האלפים ומאת שרי המאות
אנשי הצבא בזזו איש לו
ויקח משה ואלעזר הכהן את הזהב מאת שרי האלפים והמאות ויביאו אתו אל אהל מועד זכרון לבני ישראל לפני יהוה
ומקנה רב היה לבני ראובן ולבני גד ולחצי שבט המנשה עצום מאד ויראו את ארץ יעזיר ואת ארץ גלעד והנה המקום מקום מקנה
ויבאו בני גד ובני ראובן וחצי שבט המנשה ויאמרו אל משה ואל אלעזר הכהן ואל נשיאי העדה לאמר
עטרות ודיבון ויעזיר ונמרה וחשבון ואלעלה ושבם ונבו ובעון
הארץ אשר הכה יהוה לפני עדת ישראל ארץ מקנה היא ולעבדיך מקנה
ויאמרו אם מצאנו חן בעיניך יתן את הארץ הזאת לעבדיך לאחזה ואל תעבירנו את הירדן
ויאמר משה לבני ראובן ולבני גד ולחצי שבט המנשה האחיכם יבאו למלחמה ואתם תשבו פה
ולמה תניאו את לב בני ישראל מעבר אל הארץ אשר נתן להם יהוה
כה עשו אבתיכם בשלחי אתם מקדש ברנע לראות את הארץ
ויעלו עד נחל אשכול ויראו את הארץ ויניאו את לב בני ישראל לבלתי בא אל הארץ אשר נתן להם יהוה
ויחר אף יהוה ביום ההוא וישבע לאמר
אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב כי לא מלאו אחרי
בלתי כלב בן יפנה הקנזי ויהושע בן נון כי מלאו אחרי יהוה
ויחר אף יהוה בישראל וינעם במדבר ארבעים שנה עד תם כל הדור העשה הרע בעיני יהוה
והנה קמתם תחת אבתיכם תרבות אנשים חטאים לספות עוד על חרון אף יהוה על ישראל
כי תשובון מאחריו ויסף עוד להניחו במדבר ושחתם לכל העם הזה
ויגשו אליו ויאמרו גדרות צאן נבנה למקנינו פה וערים לטפנו
ואנחנו נחלץ חשים לפני בני ישראל עד אשר אם הבאנום אל מקומם וישב טפנו בערי המבצר מפני ישבי הארץ
לא נשוב אל בתינו עד התנחלו בני ישראל איש את נחלתו
כי לא ננחל אתם מעבר לירדן והלאה כי באה נחלתנו אלינו מעבר לירדן מזרחה
ויאמר אליהם משה אם תעשון את הדבר הזה ואם תחלצו לפני יהוה למלחמה
ועבר לכם כל חלוץ את הירדן לפני יהוה עד אורישו את איביו מפניו
ונכבשה הארץ לפני יהוה ואחר תשובון והייתם נקואים מיהוה ומישראל והיתה הארץ הזאת לכם לאחזה לפני יהוה
ואם לא תעשון כן הנה חטאתם ליהוה ודעו חטאתיכם אשר תמצא אתכם
בנו לכם ערים לטפכם וגדרות לצאנכם והיוצא מפיכם תעשון
ויאמרו בני ראובן ובני גד וחצי שבט המנשה אל משה לאמר עבדיך יעשו כאשר אדני מצוה
טפנו ונשינו ומקנינו וכל בהמתנו יהיו שם בערי הגלעד
ועבדיך יעברו כל חלוץ צבא לפני יהוה למלחמה כאשר אדני דבר
ויצו להם משה את אלעזר הכהן ואת יהושע בן נון ואת ראשי אבות המטות לבני ישראל
ויאמר משה אליהם אם יעברו בני ראובן ובני גד וחצי שבט המנשה אתכם את הירדן כל חלוץ למלחמה לפני יהוה ונכבשה הארץ לפניכם ונתתם להם את ארץ הגלעד לאחזה
ואם לא יעברו חלוצים אתכם ונאחזו בתוככם בארץ כנען
ויענו בני ראובן ובני גד וחצי שבט המנשה לאמר את אשר דבר יהוה אל עבדיך כן נעשה
אנחנו נעבר חלוצים לפני יהוה ארץ כנען ואתנו אחזת נחלתנו מעבר לירדן
ויתן להם משה לבני ראובן ולבני גד ולחצי שבט המנשה בן יוסף את ממלכת סיחון מלך האמרי ואת ממלכת עוג מלך הבשן ארץ לעריה בגבולות ערי הארץ סביב
ויבנו בני גד את דיבון ואת עטרות ואת ערער
ואת עטרות שפים ואת יעזיר ויגבהה
ואת בית נמרה ואת בית הרן ערי מבצר וגדרות צאן
ובני ראובן בנו את חשבון ואת אלעלה ואת קריתים
ואת נבו ואת בעל מעון מוסבות שם ואת שבמה ויקראו בשמות את שמות הערים אשר בנו
וילכו בני מכיר בן מנשה גלעדה וילכדוה ויורישו את האמרי אשר בה
ויתן משה את הגלעד למכיר בן מנשה וישב בה
ויאיר בן מנשה הלך וילכד את חותים ויקרא אתהן חות יאיר
ונבח הלך וילכד את קנת ואת בנתיה ויקרא לה נבח בשמו
אלה מסעי בני ישראל אשר יצאו מארץ מצרים לצבאתם ביד משה ואהרן
ויכתב משה את מוצאיהם למסעיהם על פי יהוה ואלה מסעיהם למוצאיהם
ויסעו מרעמסס בחדש הראישון בחמשה עשר יום לחדש הראישון ממחרת הפסח יצאו בני ישראל ביד רמה לעיני כל מצרים
ומצרים מקברים את אשר הכה יהוה בהם כל בכור ובאלהיהם עשה יהוה שפטים
ויסעו בני ישראל מרעמסס ויחנו בסכות
ויסעו מסכות ויחנו באתם אשר בקצה המדבר
ויסעו מאתם וישבו על פי החירת אשר לפני בעל צפון ויחנו לפני מגדול
ויסעו מפי החירת ויעברו בתוך הים המדברה וילכו דרך שלשת ימים במדבר אתם ויחנו במרה
ויסעו ממרה ויבאו אילים ובאילים שתים עשרה עינות מים ושבעים תמרים ויחנו שם
ויסעו מאילים ויחנו על ים סוף
ויסעו מים סוף ויחנו במדבר סין
ויסעו ממדבר סין ויחנו בדפקה
ויסעו מדפקה ויחנו באליש
ויסעו מאליש ויחנו ברפידים ולא היה שם מים לעם לשתות
ויסעו מרפידים ויחנו במדבר סיני
ויסעו ממדבר סיני ויחנו בקברות התאוה
ויסעו מקברות התאוה ויחנו בחצרות
ויסעו מחצרות ויחנו ברתמה
ויסעו מרתמה ויחנו ברמון פרץ
ויסעו מרמון פרץ ויחנו בלבונה
ויסעו מלבונה ויחנו ברסה
ויסעו מרסה ויחנו בקהלתה
ויסעו מקהלתה ויחנו בהר שפר
ויסעו מהר שפר ויחנו בחרדה
ויסעו מחרדה ויחנו במקהלת
ויסעו ממקהלת ויחנו בתחת
ויסעו מתחת ויחנו בתרח
ויסעו מתרח ויחנו במתקה
ויסעו ממתקה ויחנו בחשמונה
ויסעו מחשמונה ויחנו במסרות
ויסעו ממסרות ויחנו בבני יעקן
ויסעו מבני יעקן ויחנו בהר הגדגדה
ויסעו מהר הגדגדה ויחנו ביטבתה
ויסעו מיטבתה ויחנו בעברנה
ויסעו מעברנה ויחנו בעציון גבר
ויסעו מעציון גבר ויחנו במדבר צן היא קדש
ויסעו מקדש ויחנו בהר ההר בקצה ארץ אדום
ויעל אהרן הכהן אל הר ההר על פי יהוה וימת שם בשנת הארבעים לצאת בני ישראל מארץ מצרים בחדש החמישי באחד לחדש
ואהרן בן שלש ועשרים ומאת שנה במותו בהר ההר
וישמע הכנעני מלך ערד והוא ישב בנגב בארץ כנען בבוא בני ישראל
ויסעו מהר ההר ויחנו בצלמונה
ויסעו מצלמונה ויחנו בפינן
ויסעו מפינן ויחנו באבות
ויסעו מאבות ויחנו בעיי העברים בגבול מואב
ויסעו מעיים ויחנו בדיבון גד
ויסעו מדיבון גד ויחנו בעלמון דבלתימה
ויסעו מעלמון דבלתימה ויחנו בהרי העברים לפני נבו
ויסעו מהרי העברים ויחנו בערבת מואב על ירדן יריחו
ויחנו על הירדן מבית הישמות עד אבל שטים בערבת מואב
וידבר יהוה אל משה בערבת מואב על ירדן יריחו לאמר
דבר אל בני ישראל ואמרת אליהם כי אתם עברים את הירדן אל ארץ כנען
והורשתם את כל ישבי הארץ מפניכם ואבדתם את כל משכיותם ואת כל צלמי מסכותם תאבידו ואת כל במתם תשמידו
והורשתם את הארץ וישבתם בה כי לכם נתתי את הארץ לרשת אתה
והתנחלתם את הארץ בגורל למשפחותיכם לרב תרבה את נחלתו ולמעט תמעיט את נחלתו על אשר יצא לו שם הגורל לו יהיה למטות אבתיכם תתנחלו
ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנים בצדיכם וצררו אתכם על הארץ אשר אתם ישבים בה
והיה כאשר דמיתי לעשות להם כן אעשה לכם
וידבר יהוה אל משה לאמר
צוי את בני ישראל ואמרת אליהם כי אתם באים אל ארץ כנען זאת הארץ אשר תפל לכם בנחלה ארץ כנען לגבולתיה
והיה לכם פאת נגבה ממדבר צן על ידי אדום והיה לכם גבול נגבה מקצה ים המלח קדמה
ונסב לכם הגבול מנגב למעלה עקרבים ועבר צנה והיה תוצאיתו מנגב לקדש ברנע ויצא חצר אדר ועבר עצמונה
ונסב הגבול מעצמונה נחל מצרים והיה תוצאיתו הים
וגבול ימה יהיה לכם הים הגדול יגבל זה יהיה לכם גבול ימה
וזה יהיה לכם גבול צפונה מן הים הגדול תתאו לכם הר ההר
ומהר ההר תתאו לבוא חמתה והיה תוצאיתו הגבול צרדה
ויצא הגבול זפרנה והיה תוצאיתו חצר עינן זה יהיה לכם גבול צפונה
והתאויתם לכם לגבול קדמה מחצר עינן שפמה
וירד הגבול משפמה הארבלה מקדם לעין וירד הגבול ומחה אל כתף ים כנרת קדמה
וירד הגבול הירדנה והיה תוצאיתו ים המלח זאת תהיה לכם הארץ לגבולתיה סביב
ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה
כי לקחו מטה בני הראובני לבית אבותם ומטה בני הגדי לבית אבותם וחצי מטה מנשה לקחו נחלתם
שני המטות וחצי המטה לקחו נחלתם מעבר לירדן יריחו קדמה מזרחה
וידבר יהוה אל משה לאמר
אלה שמות האנשים אשר ינחלו לכם את הארץ אלעזר הכהן ויהושע בן נון
ונשיא אחד נשיא אחד ממטה תקחו לנחל את הארץ
ואלה שמות האנשים למטה יהודה כלב בן יפנה
למטה בני שמעון שמואל בן עמיהוד
למטה בנימים אלדד בן כסלן
למטה בני דן נשיא בקי בן יגלי
לבני יוסף למטה בני מנשה נשיא חנאל בן אפוד
ולמטה בני אפרים נשיא קמואל בן שפטן
ולמטה בני זבולן נשיא אליצפן בן פרנך
ולמטה בני יששכר נשיא פלטאל בן עזן
ולמטה בני אשר נשיא אחיוד בן שלמי
ולמטה בני נפתלי נשיא פדהאל בן עמיהוד
אלה אשר צוה יהוה לנחל את בני ישראל בארץ כנען
וידבר יהוה אל משה בערבת מואב על ירדן יריחו לאמר
צוי את בני ישראל ונתנו ללוים מנחלת אחזתם ערים לשבת ומגרש לערים סביבתיהם תתנו ללוים
והיו הערים להם לשבת ומגרשיהן יהיו לבהמתם ולרכושם ולכל חיתם
ומגרשי הערים אשר תתנו ללוים מקיר העיר החוצה אלף אמה סביב
ומדתם מחוץ לעיר את פאת קדמה אלפים באמה ואת פאת נגבה אלפים באמה ואת פאת ימה אלפים באמה ואת פאת צפונה אלפים באמה והעיר בתוך זה יהיה לכם מגרשי הערים
ואת הערים אשר תתנו ללוים את שש ערי המקלט אשר תתנו לנוס שם הרצח ועליהן תתנו ארבעים ושתים עיר
כל הערים אשר תתנו ללוים ארבעים ושמנה עיר אתהן ואת מגרשיהן
והערים אשר תתנו מאחזת בני ישראל מאת הרב תרבו ומאת המעט תמעיטו איש כפי נחלתו אשר ינחל יתן מעריו ללוים
וידבר יהוה אל משה לאמר
דבר אל בני ישראל ואמרת אליהם כי אתם עברים את הירדן אל ארץ כנען
והקריתם לכם ערים ערי מקלט תהיינה לכם ונס שמה הרצח מכה נפש בשגגה
והיו לכם הערים למקלט מגאל ולא יומת הרצח עד עמדו לפני העדה למשפט
והערים אשר תתנו שש ערי מקלט תהינה לכם
את שלש הערים תתנו מעבר לירדן ואת שלש הערים תתנו בארץ כנען ערי מקלט תהינה לבני ישראל
ולגר ולתושב בתוכם תהיינה שש הערים האלה למקלט לנוס שמה כל מכה נפש בשגגה
ואם בכלי ברזל הכהו וימת רצח הוא מות יומת הרצח
ואם באבן יד אשר ימות בה הכהו וימת רצח הוא מות יומת הרצח
ואם בכלי עץ יד אשר ימות בו הכהו וימת רצח הוא מות יומת הרצח
גאל הדם הוא ימית את הרצח בפגעו בו הוא ימיתנו
ואם בשנאה יחדיפנו או השליך עליו בצדיה וימת
או באיבה הכהו בידו וימת מות יומת המכה רצח הוא גאל הדם ימית את הרצח בפגעו בו
ואם בפתע בלא איבה הדיפו או השליך עליו כל כלי בלא צדיה
או בכל אבן אשר ימות בה בלא ראות ויפל עליו וימת והוא לא אויב לו ולא מבקש רעתו
ושפטו העדה בין המכה ובין גאל הדם על המשפטים האלה
והצילו העדה את המכה מיד גאל הדם והשיבו אתו העדה אל עיר מקלטו אשר נס שמה וישב בה עד מות הכהן הגדול אשר משח אתו בשמן הקדש
ואם יצא יצא הרצח את גבול עיר מקלטו אשר ינוס שמה
ומצא אתו גאל הדם מחוץ לגבול עיר מקלטו ורצח גאל הדם את הרצח אין לו דם
כי בעיר מקלטו ישב עד מות הכהן הגדול ואחרי מות הכהן הגדול ישוב הרצח אל ארץ אחזתו
והיו אלה לכם לחקת משפט לדרתיכם בכל מושבתיכם
כל מכה נפש לפי עדים ירצח את הרצח ועד אחד לא יענה בנפש למות
ולא תקחו כפר לנפש רצח אשר הוא רשע למות כי מות יומת
ולא תקחו כפר לנוס אל עיר מקלטו לשוב לשבת בארץ עד מות הכהן הגדול
ולא תחניפו את הארץ אשר אתם ישבים בה כי הדם הוא יחניף את הארץ ולארץ לא יכפר לדם אשר שפך בה כי אם בדם שפכו
ולא תטמאו את הארץ אשר אתם ישבים בה אשר אני שכן בתוכה כי אני יהוה שכן בתוך בני ישראל
ויקרבו ראשי האבות למשפחות בני גלעד בן מכיר בן מנשה ממשפחות בני יוסף וידברו לפני משה ולפני הנשיאים ראשי האבות לבני ישראל
ויאמרו את אדני צוה יהוה לתת את הארץ בנחלה בגורל לבני ישראל ואדני צוה ביהוה לתת את נחלת צלפחד אחינו לבנתיו
והיו לאחד מבני שבטי בני ישראל לנשים ונגרעה נחלתן מנחלת אבתינו ונוספה על נחלת המטה אשר תהיינה להם ומגורל נחלתנו יגרע
ואם יהיה היובל לבני ישראל ונוספה נחלתן על נחלת המטה אשר תהיינה להם ומנחלת מטה אבתינו יגרע נחלתן
ויצו משה את בני ישראל על פי יהוה לאמר כן מטה בני יוסף דברים
זה הדבר אשר צוה יהוה לבנות צלפחד לאמר לטוב בעיניהם תהינה לנשים אך למשפחת מטה אביהן תהינה לנשים
ולא תסוב נחלה לבני ישראל ממטה אל מטה כי איש בנחלת מטה אבתיו ידבקו בני ישראל
וכל בת ירשת נחלה ממטות בני ישראל לאחד ממשפחת מטה אביה תהיה לאשה למען יירשו בני ישראל איש את נחלת אבתיו
ולא תסב נחלה ממטה אל מטה אחר כי איש בנחלתו ידבקו מטות בני ישראל
כאשר צוה יהוה את משה כן עשו בנות צלפחד
ותהיינה מחלה ונעה חגלה מלכה ותרצה בנות צלפחד לבני דדיהן לנשים
ממשפחות בני מנשה בן יוסף היו לנשים ותהי נחלתן על מטה משפחת אביהן
אלה המצות והמשפטים אשר צוה יהוה ביד משה אל בני ישראל בערבת מואב על ירדן יריחו
אלה הדברים אשר דבר משה אל כל ישראל בעבר הירדן במדבר בערבה מול סוף בין פראן ובין תפל ולבן וחצרות ודי זהב
אחד עשר יום מחורב דרך הר שעיר עד קדש ברנע
ויהי בארבעים שנה בעשתי עשר חדש באחד לחדש דבר משה אל בני ישראל ככל אשר צוה יהוה אתו אליהם
אחרי הכותו את סיחון מלך האמרי אשר ישב בחשבון ואת עוג מלך הבשן אשר ישב בעשתרות באדרעי
בעבר הירדן בארץ מואב הואל משה באר את התורה הזאת לאמר
יהוה אלהינו דבר אלינו בחורב לאמר רב לכם שבת בהר הזה
פנו וסעו לכם ובאו הר האמרי ואל כל שכינו בערבה בהר ובשפלה בנגב ובחוף הים ארץ הכנעני והלבנון עד הנהר הגדול נהר פרת
ראו נתתי לפניכם את הארץ באו ורשו את הארץ אשר נשבעתי לאבתיכם לאברהם ליצחק וליעקב לתת לזרעם אחריהם
ואמר אליכם בעת ההיא לאמר לא אוכל לבדי שאת אתכם
יהוה אלהיכם הרבה אתכם והנכם היום ככוכבי השמים לרב
יהוה אלהי אבתיכם יסף עליכם ככם אלף פעמים ויברך אתכם כאשר דבר לכם
איכה אשא לבדי טרחכם משאכם וריבכם
הבו לכם אנשים חכמים ונבונים וידעים לשבטיכם ואשימם בראשיכם
ותענו אתי ותאמרו טוב הדבר אשר דברת לעשות
ואקח את ראשי שבטיכם אנשים חכמים וידעים ואתן אתם ראשים עליכם שרי אלפים ושרי מאות שרי חמשים ושרי עשרות ושטרים לשבטיכם
ואצוה את שפטיכם בעת ההיא לאמר שמעו בין אחיכם ושפטתם צדק בין איש ובין אחיו ובין גרו
לא תכירו פנים במשפט כקטן כגדול תשמעון לא תגורו מפני איש כי המשפט לאלהים הוא והדבר אשר יקשה מכם תקריבון אלי ושמעתיו
ואצוה אתכם בעת ההיא את כל הדברים אשר תעשון
ונסעה מחורב ונלכה את כל המדבר הגדול והנורא ההוא אשר ראיתם דרך הר האמרי כאשר צוה יהוה אלהינו אתנו ונבוא עד קדש ברנע
ואמר אליכם באתם עד הר האמרי אשר יהוה אלהינו נתן לנו
ראה נתן יהוה אלהיך לפניך את הארץ עלה רש כאשר דבר יהוה אלהי אבתיך לך אל תירא ואל תחת
ותקרבון אלי כלכם ותאמרו נשלחה אנשים לפנינו ויחפדו לנו את הארץ וישיבו אתנו דבר את הדרך אשר נעלה בה ואת הערים אשר נבוא עליהן
וייטב בעיני הדבר ואקח מכם שנים עשר אנשים איש אחד לשבט
ויפנו ויעלו ההרה ויבאו עד נחל אשכול וירגלו אתה
ויקחו בידם מפרי הארץ ויורידו אלינו וישיבו אתנו דבר ויאמרו טובה הארץ אשר יהוה אלהינו נתן לנו
ולא אביתם לעלות ותמרו את פי יהוה אלהיכם
ותרגנו באהליכם ותאמרו בשנאת יהוה אתנו הוציאנו מארץ מצרים לתת אתנו ביד האמרי להשמידנו
אנה אנחנו עלים ואחינו המיסו את לבבנו לאמר עם גדול ורב ממנו ערים גדלות ובצרות בשמים וגם בני ענקים ראינו שם
ואמר אליכם לא תערצון ולא תיראון מהם
יהוה אלהיכם ההלך לפניכם הוא ילחם לכם ככל אשר עשה אתכם במצרים לעיניכם
ובמדבר אשר ראית אשר נשאך יהוה אלהיך כאשר ישא איש את בנו בכל הדרך אשר הלכתם עד באכם עד המקום הזה
ובדבר הזה אינכם מאמנים ביהוה אלהיכם
ההלך לפניכם בדרך לתור לכם מקום להחנותכם באש לילה להראותכם בדרך אשר תלכו בה ובענן יומם
וישמע יהוה את קול דבריכם ויקצף וישבע לאמר
אם יראה איש באנשים האלה הדור הרע הזה את הארץ הטובה אשר נשבעתי לאבתיכם
זולתי כלב בן יפנה הוא יראנה ולו אתן את הארץ אשר דרך בה ולבניו יען כי מלא אחרי יהוה
גם בי התאנף יהוה בגללכם לאמר גם אתה לא תבוא שמה
יהושע בן נון העמד לפניך הוא יבוא שמה אתו אחזיק כי הוא ינחלנה את ישראל
וטפכם אשר אמרתם לבוז יהיה ובניכם הם יבאו שם ולהם אתננה והם יירשוה
ואתם פנו וסעו לכם המדברה דרך ים סוף
ותענו ותאמרו אלי חטאנו ליהוה אלהינו אנחנו נעלה ונלחמנו ככל אשר צונו יהוה אלהינו ותחגרו איש את כלי מלחמתו ותהיינו לעלות ההרה
ויאמר יהוה אלי אמר להם לא תעלו ולא תלחמו כי אינני בקרבכם ולא תנגפו לפני איביכם
ואדברה אליכם ולא שמעתם ותמרו את פי יהוה אלהיכם ותזידו ותעלו ההרה
ויצא העמלקי והכנעני הישב בהר ההוא לקראתכם וירדפו אתכם כאשר תעשינה הדברים ויכתו אתכם בשעיר עד חרמה
ותשבו ותבכו לפני יהוה ולא שמע יהוה בקולכם ולא האזין אליכם
ותשבו בקדש ימים רבים כימים אשר ישבתם
ונפנה ונסעה המדברה דרך ים סוף כאשר דבר יהוה אלי ונסב את הר שעיר ימים רבים
ויאמר יהוה אלי לאמר
רב לכם סוב את ההר הזה פנו לכם צפונה
ואת העם צוי לאמר אתם עברים בגבול אחיכם בני עשו הישבים בשעיר וייראו מכם ונשמרתם מאד
אל תתגרו בם כי לא אתן לכם מארצם ירשה עד מדרך כף רגל כי ירשה לעשו נתתי את הר שעיר
אכל תשברו מאתם בכסף ואכלתם וגם מים תכירו מאתם בכסף ושתיתם
כי יהוה אלהיך ברכך בכל מעשה ידיך ידע לכתך את המדבר הגדול הזה זה ארבעים שנה יהוה אלהיך עמך לא חסרת דבר ואשלחה מלאכים אל מלך אדום לאמר אעברה בארצך לא אטה בשדה ובכרם ולא נשתה מי בור דרך המלך נלך לא נסור ימין ושמאל עד אשר נעבר גבולך ויאמר לא תעבר בי פן בחרב אצא לקראתך
ונעברה מאת אחינו בני עשו הישבים בשעיר מדרך הערבה מאילת ומעציון גבר ונפנה ונעברה דרך מדבר מואב
ויאמר יהוה אלי אל תצור את מואב ואל תתגר בו כי לא אתן לך מארצו ירשה כי לבני לוט נתתי את ער ירשה
האימים לפנים ישבו בה עם גדול ורב ורם כענקים
והמואבים יקראו להם אימים
ובשעיר ישבו החרי לפנים ובני עשו יירשום וישמדם יהוה מפניהם ויירשום וישבו תחתיהם כאשר עשה ישראל לארץ ירשתו אשר נתן יהוה להם
ועתה קומו סעו ועברו לכם את נחל זרד ונעברה את נחל זרד
והימים אשר הלכנו מקדש ברנע עד אשר עברנו את נחל זרד שלשים ושמנה שנה עד תם כל הדור אנשי המלחמה מקרב המחנה כאשר נשבע יהוה להם
וגם יד יהוה היתה בם להמם מקרב המחנה עד תמם
ויהי כאשר תמו כל אנשי המלחמה למות מקרב העם
ויאמר יהוה אלי לאמר
אתה עבר היום את גבול מואב את ער
וקרבת מול בני עמון אל תצורם ואל תתגר בם כי לא אתן מארץ בני עמון לך ירשה כי לבני לוט נתתיה ירשה
ארץ רפאים תחשב אף היא רפאים ישבו בה לפנים והעמונים יקראו להם זמזמים
עם גדול ורב ורם כענקים וישמדם יהוה מפניהם ויירשום וישבו תחתיהם
כאשר עשה לבני עשו הישבים בשעיר אשר השמיד את החרי מפניהם ויירשום וישבו תחתיהם עד היום הזה
והעוים הישבים בחצרים עד עזה כפתרים היוצאים מכפתר השמידם וישבו תחתם
קומו סעו ועברו את נחל ארנן ראה נתתי בידך את סיחון מלך חשבון האמרי ואת ארצו החל רש והתגר בו מלחמה
היום הזה החל תת פחדך ויראתך על פני העמים תחת כל השמים אשר ישמעו את שמעך ורגזו וחלו מפניך
ואשלחה מלאכים ממדבר קדמות אל סיחון מלך חשבון דברי שלום לאמר
אעברה בארצך בדרך בדרך אלך לא אסור ימין ושמאל
אכל בכסף תשבירני ואכלתי ומים בכסף תתן לי ושתיתי רק אעברה ברגלי
כאשר עשו לי בני עשו הישבים בשעיר והמואבים הישבים בער עד אשר אעברה את הירדן אל הארץ אשר יהוה אלהינו נתן לנו
ולא אבה סיחון מלך חשבון העבירנו בו כי הקשה יהוה אלהיך את רוחו ואמץ את לבבו למען תתו בידך כיום הזה
ויאמר יהוה אלי ראה החלתי תת לפניך את סיחון מלך חשבון האמרי ואת ארצו החל רש לרשת את ארצו
ויצא סיחון לקראתנו הוא וכל עמו למלחמה יחצה
ויתנהו יהוה אלהינו לפנינו ונכה אתו ואת בניו ואת כל עמו
ונלכדה את כל עריו בעת ההיא ונחרימה את כל עריו מתם הנשים והטף לא השאירנו שריד
רק הבהמה בזזנו לנו ושלל הערים אשר לכדנו
מערער אשר על שפת נחל ארנן והעיר אשר בנחל ועד הגלעד לא היתה קריה אשר שגבה ממנו את הכל נתן יהוה אלהינו בידנו
רק אל ארץ בני עמון לא קרבת כל יד נחל היבק וערי ההר וכל אשר צונו יהוה אלהינו
ונפנה ונעלה דרך הבשן ויצא עוג מלך הבשן לקראתנו הוא וכל עמו למלחמה אדרעי
ויאמר יהוה אלי אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחון מלך האמרי אשר ישב בחשבון
ויתן יהוה אלהינו בידנו גם את עוג מלך הבשן ואת כל עמו ונכנו עד בלתי השאיר לו שריד
ונלכדה את כל עריו בעת ההיא לא היתה קריה אשר לא לקחנו מאתם ששים עיר כל חבל הארגב ממלכות עוג בבשן
כל אלה ערים בצרות חומה גבחה דלתים ובריח לבד מערי הפרזי הרבה מאד
ונחרימה אתם כאשר עשינו לסיחון מלך חשבון החרים כל עיר מתם הנשים והטף
וכל הבהמה ושלל הערים בזזנו לנו
ונקח בעת ההיא את הארץ מיד שני מלכי האמרי אשר בעבר הירדן מנחל ארנן ועד הר חרמון
צידנים יקראו לחרמון שרין והאמרי יקראו לו שניר
כל ערי המישור וכל הגלעד וכל הבשן עד סלכה ואדרעי ערי ממלכת עוג בבשן
כי רק עוג מלך הבשן נשאר מיתר הרפאים הנה ערשו ערש ברזל הלוא היא ברבת בני עמון תשע אמות ארכה וארבע אמות רחבה באמת איש
ואת הארץ הזאת ירשנו בעת ההיא מערער אשר על שפת נחל ארנן וחצי הר הגלעד ועריו נתתי לראובני ולגדי
ויתר הגלעד וכל הבשן ממלכת עוג נתתי לחצי שבט המנשה כל חבל הארגב לכל הבשן ההוא יקרא ארץ רפאים
ויאיר בן מנשה לקח את כל חבל הארגב עד גבול הגישורי והמכעתי ויקרא אתם על שמו את הבשן חות יאיר עד היום הזה
ולמכיר נתתי את הגלעד
ולראובני ולגדי נתתי מן הגלעד ועד נחל ארנן תוך הנחל וגבול עד יבק הנחל גבול בני עמון
והערבה והירדנה וגבול מכנרת ועד ים הערבה ים המלח תחת אשדות הפסגה מזרחה
ואצוה אתכם בעת ההיא לאמר יהוה אלהיכם נתן לכם את הארץ הזאת לרשתה חלוצים תעברו לפני אחיכם בני ישראל כל בני חיל
רק טפכם ונשיכם ומקניכם ידעתי כי מקנה רב לכם ישבו בעריכם אשר נתתי לכם
עד אשר יניח יהוה לאחיכם ככם ויירשו גם הם את הארץ אשר יהוה אלהיכם נתן להם בעבר הירדן ושבתם איש לירשתו אשר נתתי לכם
ואת יהושע צויתי בעת ההיא לאמר עיניך הראות את אשר עשה יהוה לשני המלכים האלה כן יעשה יהוה לכל הממלכות אשר אתה עבר שמה
לא תיראם כי יהוה אלהיכם הוא הנלחם לכם
ואתחננה אל יהוה בעת ההיא לאמר
אדני יהוה אתה החלת להראות את עבדך את גדלך ואת ידך החזקה אשר מי אל בשמים ובארץ אשר יעשה כמעשיך וכגבורתיך
אעבר נא ואראה את הארץ הטובה אשר בעבר הירדן ההר הטוב הזה והלבנון
ויתעבר יהוה בי למענכם ולא שמע אלי ויאמר יהוה אלי רב לך אל תוסף דבר אלי עוד בדבר הזה
עלה אל ראש הפסגה ושא עיניך ימה וצפונה ותימנה ומזרחה וראה בעיניך כי לא תעבר את הירדן הזה
וצוי את יהושע וחזקהו ואמצהו כי הוא יעבר לפני העם הזה והוא ינחל אתם את הארץ אשר תראה
ונשב בגיא מול בית פעור
ועתה ישראל שמע אל החקים ואל המשפטים אשר אנכי מלמד אתכם לעשות למען תחיון ובאתם וירשתם את הארץ אשר יהוה אלהי אבתיכם נתן לכם
לא תוסיפו על הדבר אשר אנכי מצוה אתכם היום ולא תגרעו ממנו לשמר את מצות יהוה אלהיכם אשר אנכי מצוה אתכם
עיניכם הראות את אשר עשה יהוה בבעל פעור כי כל האיש אשר הלך אחרי בעל פעור השמידו יהוה אלהיך מקרבך
ואתם הדביקים ביהוה אלהיכם חיים כלכם היום
ראו למדתי אתכם חקים ומשפטים כאשר צוני יהוה אלהי לעשות כן בקרב הארץ אשר אתם באים שמה לרשתה
ושמרתם ועשיתם כי היא חכמתכם ובינתכם לעיני העמים אשר ישמעו את כל החקים האלה ואמרו רק עם חכום ונבון הגוי הגדול הזה
כי מי גוי גדול אשר לו אלהים קרובים אליו כיהוה אלהינו בכל קראנו אליו
ומי גוי גדול אשר לו חקים ומשפטים צדקים ככל התורה הזאת אשר אנכי נתן לפניכם היום
רק השמר לך ושמור נפשך מאד פן תשכח את הדברים אשר ראו עיניך ופן יסורו מלבבך כל ימי חייך והודעתם לבניך ולבני בניך
יום אשר עמדת לפני יהוה אלהיך בחורב באמר יהוה אלי הקהל לי את העם ואשמיעם את דברי אשר ילמדון ליראה אתי כל הימים אשר הם חיים על האדמה ואת בניהם ילמדון
ותקרבון ותעמדון תחת ההר וההר בער באש עד לבב השמים חשך ענן וערפל
וידבר יהוה אליכם מתוך האש קול דברים אתם שמעים ותמונה אינכם ראים זולתי קול
ויגד לכם את בריתו אשר צוה אתכם לעשות עשרת הדברים ויכתבם על שני לוחת אבנים
ואתי צוה יהוה בעת ההיא ללמד אתכם חקים ומשפטים לעשותכם אתם בארץ אשר אתם עברים שמה לרשתה
ונשמרתם מאד לנפשתיכם כי לא ראיתם כל תמונה ביום דבר יהוה אליכם בחורב מתוך האש
פן תשחתון ועשיתם לכם פסל תמונת כל סמל תבנית זכר או נקבה
תבנית כל בהמה אשר בארץ תבנית כל צפור כנף אשר תעף בשמים
תבנית כל רמש באדמה תבנית כל דגי אשר במים מתחת לארץ
ופן תשא עיניך השמים וראית את השמש ואת הירח ואת הכוכבים כל צבא השמים ונדחת והשתחוית להם ועבדתם אשר חלק יהוה אלהיך אתם לכל העמים תחת כל השמים
ואתכם לקח יהוה ויוצא אתכם מכור הברזל ממצרים להיות לו לעם נחלה כיום הזה
ויהוה התאנף בי על דבריכם לבלתי עברי את הירדן ולבלתי בא אל הארץ הטובה אשר יהוה אלהיך נתן לך נחלה
כי אנכי מת בארץ הזאת אינני עבר את הירדן ואתם עברים וירשתם את הארץ הטובה הזאת
השמרו לכם פן תשכחו את ברית יהוה אלהיכם אשר כרת עמכם ועשיתם לכם פסל תמונת כל אשר צוך יהוה אלהיך
כי יהוה אלהיך אש אכלה הוא אל קנא
כי תולידו בנים ובני בנים ונושנתם בארץ והשחתם ועשיתם פסל תמונת כל ועשיתם הרע בעיני יהוה אלהיכם להכעיסו
העדתי בכם היום את השמים ואת הארץ כי אבד תאבדון מהר מעל הארץ אשר אתם עברים את הירדן שמה לרשתה לא תאריכון ימים עליה כי השמד תשמדון
והפיץ יהוה אתכם בעמים ונשארתם מתי מספר בגוים אשר ינהג יהוה אתכם שמה
ועבדתם שם אלהים מעשה ידי אדם עץ ואבן אשר לא יראון ולא ישמעון ולא יאכלון ולא יריחון
ובקשת משם את יהוה אלהיך ומצאתו כי תדרשנו בכל לבבך ובכל נפשך
בצר לך ומצאוך כל הדברים האלה באחרית הימים ושבת עד יהוה אלהיך ושמעת בקולו
כי אל רחום יהוה אלהיך לא ירפך ולא ישחיתך ולא ישכח את ברית אבתיך אשר נשבע להם
כי שאל נא לימים הראישונים אשר היו לפניך למן היום אשר ברא אלהים אדם על הארץ ולמקצה השמים ועד קצה השמים הן היה כדבר הגדול הזה או הנשמע כמהו
השמע עם קול אלהים חיים מדבר מתוך האש כאשר שמעת אתה ויחי
או הנסה אלהים לבוא לקחת לו גוי מקרב גוי במסות באתות ובמופתים ובמלחמה וביד חזקה ובזרוע נטויה ובמראים גדלים ככל אשר עשה לכם יהוה אלהיכם במצרים לעיניכם
אתה הראת לדעת כי יהוה הוא האלהים אין עוד מלבדו
מן השמים השמיעך את קולו ליסרך ועל הארץ הראך את אשו הגדלה ודבריו שמעת מתוך האש
ותחת כי אהב את אבתיך ויבחר בזרעם אחריהם ויוציאך בפניו ובכחו הגדול ממצרים
להוריש גוים גדלים ועצמים ממך מפניך להביאך לתת לך את ארצם נחלה כיום הזה
וידעת היום והשבות אל לבבך כי יהוה הוא האלהים בשמים ממעל ועל הארץ מתחת אין עוד
ושמרת את חקיו ואת מצותיו אשר אנכי מצוך היום אשר ייטב לך ולבניך אחריך ולמען תאריך ימים על האדמה אשר יהוה אלהיך נתן לך כל הימים
אז יבדיל משה שלש ערים בעבר הירדן מזרח השמש
לנוס שמה הרצח אשר ירצח את רעהו בבלי דעת והוא לא שנא לו מתמול שלשום ונס אל אחת מן הערים האלה וחי
את בוצר במדבר בארץ המישור לראובני ואת רמות בגלעד לגדי ואת גולן בבשן למנשה
וזאת התורה אשר שם משה לפני בני ישראל
אלה העדות החקים והמשפטים אשר דבר משה אל בני ישראל בצאתם ממצרים
בעבר הירדן בגיא מול בית פעור בארץ סיחון מלך האמרי אשר ישב בחשבון אשר הכה משה ובני ישראל בצאתם ממצרים
ויירשו את ארצו ואת ארץ עוג מלך הבשן שני מלכי האמרי אשר בעבר הירדן מזרח השמש
מערער אשר על שפת נחל ארנן ועד הר שיאון הוא חרמון
וכל הערבה עבר הירדן מזרחה ועד ים הערבה ים המלח תחת אשדות הפסגה
ויקרא משה אל כל ישראל ויאמר אליהם שמע ישראל את החקים ואת המשפטים אשר אנכי דבר באזניכם היום ולמדתם אתם ושמרתם לעשותם
יהוה אלהינו כרת עמנו ברית בחורב
לא את אבתינו כרת יהוה את הברית הזאת כי אתנו אנחנו אלה פה היום כלנו חיים
פנים בפנים דבר יהוה עמכם בהר מתוך האש
ואנכי עמד בין יהוה ובינכם בעת ההיא להגיד לכם את דברי יהוה כי יראתם מפני האש ולא עליתם בהר לאמר
אנכי יהוה אלהיך אשר הוצאתיך מארץ מצרים מבית עבדים
לא יהיה לך אלהים אחרים על פני
לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ
לא תשתחוה להם ולא תעבדם כי אנכי יהוה אלהיך אל קנא פקד עון אבות על בנים על שלישים ועל רביעים לשנאי
ועשה חסד לאלפים לאהבי ולשמרי מצותי
לא תשא את שם יהוה אלהיך לשוא כי לא ינקה יהוה את אשר ישא את שמו לשוא
שמור את יום השבת לקדשהו כאשר צוך יהוה אלהיך
ששת ימים תעבד ועשית כל מלאכתך
ויום השביעי שבת ליהוה אלהיך לא תעשה בו כל מלאכה אתה ובנך ובתך עבדך ואמתך שורך וחמורך וכל בהמתך וגרך אשר בשעריך למען ינוח עבדך ואמתך כמוך
וזכרת כי עבד היית בארץ מצרים ויוציאך יהוה אלהיך משם ביד חזקה ובזרוע נטויה על כן צוך יהוה אלהיך לעשות את יום השבת
כבד את אביך ואת אמך כאשר צוך יהוה אלהיך למען יארכון ימיך ולמען ייטב לך על האדמה אשר יהוה אלהיך נתן לך
לא תרצח
לא תנאף
לא תגנב
לא תענה ברעך עד שוא
לא תחמד בית רעך ולא תחמד אשת רעך שדהו עבדו ואמתו שורו וחמרו וכל אשר לרעך והיה כי יביאך יהוה אלהיך אל ארץ הכנעני אשר אתה בא שמה לרשתה והקמת לך אבנים גדלות ושדת אתם בשיד וכתבת על האבנים את כל דברי התורה הזאת והיה בעברכם את הירדן תקימו את האבנים האלה אשר אנכי מצוה אתכם היום בהרגריזים ובנית שם מזבח ליהוה אלהיך מזבח אבנים לא תניף עליהם ברזל אבנים שלמות תבנה את מזבח יהוה אלהיך והעלית עליו עלות ליהוה אלהיך וזבחת שלמים ואכלת שם ושמחת לפני יהוה אלהיך ההר ההוא בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלון מורא מול שכם
את הדברים האלה דבר יהוה אל כל קהלכם בהר מתוך האש חשך ענן וערפל קול גדול ולא יסף ויכתבם על שני לוחת אבנים ויתנם אלי
ויהי כשמעכם את הקול מתוך החשך וההר בער באש ותקרבון אלי כל ראשי שבטיכם וזקניכם
ותאמרו הן הראנו יהוה אלהינו את כבודו את גדלו ואת קולו שמענו מתוך האש היום הזה ראינו כי ידבר אלהים את האדם וחי
ועתה למה נמות כי תאכלנו האש הגדלה הזאת אם יספים אנחנו לשמע את קול יהוה אלהינו עוד ומתנו
כי מי כל בשר אשר שמע קול אלהים חיים מדבר מתוך האש כמונו ויחי
קרב אתה ושמע את כל אשר יאמר יהוה אלהינו ואתה תדבר אלינו את כל אשר ידבר יהוה אלהינו אליך ושמענו ועשינו
וישמע יהוה את קול דבריכם בדברכם אלי ויאמר יהוה אלי שמעתי את קול דברי העם הזה אשר דברו אליך הטיבו כל אשר דברו
מי יתן והיה לבבם זה להם ליראה אתי ולשמר את מצותי כל הימים למען ייטב להם ולבניהם לעולם
לך אמר להם שובו לכם לאהליכם
ואתה פה עמד עמדי ואדברה אליך את כל המצוה החקים והמשפטים אשר תלמדם ועשו בארץ אשר אנכי נתן להם לרשתה
ושמרתם לעשות כאשר צוה יהוה אלהיכם אתכם לא תסורו ימין ושמאל
בכל הדרך אשר צוה יהוה אלהיכם אתכם תלכון למען תחיון וטוב לכם והארכתם ימים בארץ אשר תירשון
וזאת המצוה החקים והמשפטים אשר צוה יהוה אלהיכם ללמד אתכם לעשות בארץ אשר אתם עברים שמה לרשתה
למען תירא את יהוה אלהיך לשמר את כל חקיו ומצותיו אשר אנכי מצוך היום אתה ובנך ובן בנך כל ימי חייך ולמען יאריכון ימיך
ושמעת ישראל ושמרת לעשות אשר ייטב לך ואשר תרבה מאד כאשר דבר יהוה אלהי אבתיך לך ארץ זבת חלב ודבש
שמע ישראל יהוה אלהינו יהוה אחד
ואהבת את יהוה אלהיך בכל לבבך ובכל נפשך ובכל מאדך
והיו הדברים האלה אשר אנכי מצוך היום על לבבך
ושננתם לבניך ודברת בם בשבתך בבית בלכתך בדרך בשכבך ובקומך
וקשרתם לאות על ידיך והיו לטטפות בין עיניך
וכתבתם על מזזות בתיך ובשעריך
והיה כי יביאך יהוה אלהיך אל הארץ אשר נשבע לאבתיך לאברהם ליצחק וליעקב לתת לך ערים גדלות וטובות אשר לא בנית
בתים מלאים כל טוב אשר לא מלאת בורות חצובים אשר לא חצבת כרמים וזיתים אשר לא נטעת ואכלת ושבעת
השמר לך פן תשכח את יהוה אלהיך אשר הוציאך מארץ מצרים מבית עבדים
את יהוה אלהיך תירא ואתו תעבד ובשמו תשבע
לא תלכו אחרי אלהים אחרים מאלהי העמים אשר סביבתיכם
כי אל קנא יהוה אלהיך בקרבך פן יחר אף יהוה אלהיך בך והשמידך מעל פני האדמה
לא תנסו את יהוה אלהיכם כאשר נסיתם במסה
שמר תשמרון את מצות יהוה אלהיכם ועדתיו וחקיו אשר צוך
ועשית הישר והטוב בעיני יהוה אלהיך למען ייטב לך ובאת וירשת את הארץ הטובה אשר נשבע יהוה לאבתיך
להדיף את כל איביך מפניך כאשר דבר יהוה
והיה כי ישאלך בנך מחר לאמר מה העדות החקים והמשפטים אשר צוה יהוה אלהינו אתכם
ואמרת לבנך עבדים היינו לפרעה במצרים ויוציאנו יהוה ממצרים ביד חזקה
ויתן יהוה אתות ומופתים גדלים ורעים במצרים בפרעה ובכל ביתו לעינינו
ואתנו הוציא משם למען הביא אתנו לתת לנו את הארץ אשר נשבע יהוה לאבתינו
ויצונו יהוה לעשות את כל החקים האלה ליראה את יהוה אלהינו לטוב לנו כל הימים ולהחיותנו כיום הזה
וצדקה תהיה לנו כי נשמר לעשות את כל המצוה הזאת לפני יהוה אלהינו כאשר צונו
כי יביאך יהוה אלהיך אל הארץ אשר אתה בא שמה לרשתה ונשל גוים רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצמים ממך
ונתנם יהוה אלהיך לפניך והכיתם החרים תחרים אתם לא תכרת להם ברית ולא תחנם
ולא תתחתן בם בתך לא תתן לבנו ובתו לא תקח לבנך
כי יסיר את בנך מאחרי ועבד אלהים אחרים וחרה אף יהוה בכם והשמידך מהר
כי אם כה תעשה להם מזבחתיהם תתצון ומצבתיהם תשברון ואשריהם תגדעון ופסיליהם תשרפון באש
כי עם קדש אתה ליהוה אלהיך ובך בחר יהוה אלהיך להיות לו לעם סגלה מכל העמים אשר על פני האדמה
לא מרבכם מכל העמים חשק יהוה בכם ויבחר בכם כי אתם המעט מכל העמים
כי מאהבת יהוה אתכם ומשמרו את השבועה אשר נשבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך מצרים
וידעת כי יהוה אלהיך הוא האלהים האל הנאמן שמר הברית והחסד לאהביו ולשמרי מצותיו לאלף דור
ומשלם לשנאיו על פניו להאבידו לא יאחר לשנאיו על פניו ישלם לו
ושמרת את המצוה את החקים ואת המשפטים אשר אנכי מצוך היום לעשותם
והיה עקב תשמעון את המשפטים האלה ושמרתם ועשיתם אתם ושמר יהוה אלהיך לך את הברית ואת החסד אשר נשבע לאבתיך
ואהבך וברכך והרבך וברך פרי בטנך ופרי אדמתך דגנך תירשך ויצהרך שגר אלפיך ועשתרות צאנך על האדמה אשר נשבע יהוה לאבתיך לתת לך
ברוך תהיה מכל העמים לא יהיה בך עקר ועקרה ובבהמתך
והסיר יהוה ממך כל חלי וכל מדוי מצרים הרעים אשר ידעת לא ישימם בך ונתנם בכל שנאיך
ואכלת את כל העמים אשר יהוה אלהיך נתן לך לא תחוס עינך עליהם ולא תעבד את אלהיהם כי מוקש הוא לך
כי תאמר בלבבך רבים הגוים האלה ממני איך אוכל להורישם
לא תירא מהם זכר תזכר את אשר עשה יהוה אלהיך לפרעה ולכל מצרים
המסות הגדלות אשר ראו עיניך האתות והמופתים והיד החזקה והזרוע הנטויה אשר הוציאך יהוה אלהיך כן יעשה יהוה אלהיך לכל העמים אשר אתה ירא מפניהם
וגם את הצרעה ישלח יהוה אלהיך בם עד אבד הנשארים והנסתרים מפניך
לא תערץ מפניהם כי יהוה אלהיך בקרבך אל גדול ונורא
ונשל יהוה אלהיך את הגוים האלה מלפניך מעט מעט לא תוכל כלותם מהר פן תרבה עליך חית השדה
ונתנם יהוה אלהיך לפניך והמם מהמה גדלה עד השמידם
ונתן מלכיהם בידך ואבדת את שמם מתחת השמים לא יתיצב איש לפניך עד השמידך אתם
פסילי אלהיהם תשרפון באש לא תחמד כסף וזהב עליהם ולקחת לך פן תוקש בו כי תועבת יהוה אלהיך הוא
ולא תביא תועבה אל ביתך והיית חרם כמהו שקץ תשקצנו ותעב תתעבנו כי חרם הוא
כל המצוה אשר אנכי מצוך היום תשמרון לעשות למען תחיון ורביתם ובאתם וירשתם את הארץ אשר נשבע יהוה לאבתיכם
וזכרת את כל הדרך אשר הוליכך יהוה אלהיך זה ארבעים שנה במדבר למען ענותך לנסותך לדעת אשר בלבבך התשמר מצותיו אם לא
ויענך וירעבך ויאכילך את המן אשר לא ידעת ולא ידעו אבתיך למען הודיעך כי לא על הלחם לבדו יחיה האדם כי על כל מוצא פי יהוה יחיה האדם
שמלתך לא בלתה מעליך ורגליך לא בצקה זה ארבעים שנה
וידעת עם לבבך כי כאשר ייסר איש את בנו יהוה אלהיך מיסרך
ושמרת את מצות יהוה אלהיך ללכת בדרכיו וליראה אתו
כי יהוה אלהיך מביאך אל ארץ טובה ורחבה ארץ נחלי מים עינות תהומות יצאים בבקעה ובהר
ארץ חטה ושערה גפן תאנה ורמון ארץ זית שמן ודבש
ארץ אשר לא במסכנת תאכל בה לחם לא תחסר כל בה ארץ אשר אבניה ברזל ומהרריה תחצב נחשת
ואכלת ושבעת וברכת את יהוה אלהיך על הארץ הטובה אשר נתן לך
השמר לך פן תשכח את יהוה אלהיך לבלתי שמר מצותיו ומשפטיו וחקתיו אשר אנכי מצוך היום
פן תאכל ושבעת ובתים טובים תבנה וישבת
ובקרך וצאנך ירבון וכסף וזהב ירבה לך וכל אשר לך ירבה
ורם לבבך ושכחת את יהוה אלהיך המוציאך מארץ מצרים מבית עבדים
המוליכך במדבר הגדול והנורא נחש שרוף עקרב וצמאון אשר אין מים המוצא לך מים מצור החלמיש
המאכילך מן במדבר אשר לא ידעו אבתיך למען ענותך ולמען נסותך להטיבך באחריתך
ואמרת בלבבך כחי ועצם ידי עשה לי את החיל הזה
וזכרת את יהוה אלהיך כי הוא הנתן לך כח לעשות חיל ולמען הקים את בריתו אשר נשבע לאבתיך לאברהם ליצחק וליעקב כיום הזה
והיה אם שכח תשכח את יהוה אלהיך והלכת אחרי אלהים אחרים ועבדתם והשתחוית להם העדתי בכם היום כי אבד תאבדון
כגוים אשר יהוה מאבד מפניכם כן תאבדון עקב לא תשמעון בקול יהוה אלהיכם
שמע ישראל אתה עבר היום את הירדן לבוא לרשת גוים גדלים ועצמים ממך ערים גדלות ובצרות בשמים
עם גדול ורם בני ענקים אשר אתה ידעת ואתה שמעת מי יתיצב לפני בני ענק
וידעת היום כי יהוה אלהיך הוא העבר לפניך אש אכלה הוא ישמידם והוא יכנעם לפניך והורשתם ואבדתם מהר כאשר דבר יהוה לך
אל תאמר בלבבך בהדיף יהוה אלהיך אתם מפניך לאמר בצדקתי הביאני יהוה לרשת את הארץ הזאת וברשעת הגוים האלה יהוה מורישם מפניך
לא בצדקתך ובישר לבבך אתה בא לרשת את ארצם כי ברשעת הגוים האלה יהוה מורישם מפניך ולמען הקים את הדבר אשר נשבע לאבתיך לאברהם ליצחק וליעקב
וידעת כי לא בצדקתך יהוה אלהיך נתן לך את הארץ הטובה הזאת לרשתה כי עם קשה ערף אתה
זכור ואל תשכח את אשר הקצפת את יהוה אלהיך במדבר למן היום אשר יצאתם מארץ מצרים עד באכם עד המקום הזה ממרים הייתם עם יהוה
ובחורב הקצפתם את יהוה ויתאנף יהוה בכם להשמיד אתכם
בעלותי ההרה לקחת לוחות האבנים לוחת הברית אשר כרת יהוה עמכם ואשב בהר ארבעים יום וארבעים לילה לחם לא אכלתי ומים לא שתיתי
ויתן יהוה אלי את שני לוחת האבנים כתובים באצבע אלהים ועליהם ככל הדברים אשר דבר יהוה אליכם בהר מתוך האש ביום הקהל
ויהי מקץ ארבעים יום וארבעים לילה נתן יהוה אלי את שני לוחת הברית
ויאמר יהוה אלי קום רד מהר מזה כי שחת עמך אשר הוצאת ממצרים סרו מהר מן הדרך אשר צויתם עשו להם עגל מסכה
ויאמר יהוה אלי לאמר ראיתי את העם הזה והנה עם קשה ערף הוא
הרף ממני ואשמידם ואמחה את שמם מתחת השמים ואעשה אתך לגוי עצום ורב ממנו
ואפנה וארדה מן ההר וההר בער באש ושני לוחת הברית על שתי ידי
ואראה והנה חטאתם ליהוה אלהיכם עשיתם לכם עגל מסכה סרתם מהר מן הדרך אשר צוה יהוה אתכם
ואתפשה בשני הלוחות ואשליכם מעל שתי ידי ואשברם לעיניכם
ואתנפלה לפני יהוה כראישונה ארבעים יום וארבעים לילה לחם לא אכלתי ומים לא שתיתי על כל חטאתיכם אשר חטאתם לעשות הרע בעיני יהוה להכעיסו
כי יגרתי מפני האף והחמה אשר קצף יהוה עליכם להשמיד אתכם וישמע יהוה אלי גם בפעם ההוא
ובאהרן התאנף יהוה מאד להשמידו ואתפללה גם בעד אהרן בעת ההיא
ואת חטאתיכם אשר עשיתם את העגל לקחתי ואשרפה אתו באש ואכתה אתו טחון הייטב עד אשר דק לעפר ואשליכה את עפרו אל הנחל היורד מן ההר
ובתבערה ובמסה ובקברות התאוה מקצפים הייתם את יהוה
ובשלח יהוה אתכם מקדש ברנע לאמר עלו ורשו את הארץ אשר נתתי לכם ותמרו את פי יהוה אלהיכם ולא האמנתם לו ולא שמעתם בקולו
ממרים הייתם עם יהוה מיום דעתו אתכם
ואתנפלה לפני יהוה את ארבעים היום ואת ארבעים הלילה אשר התנפלתי כי אמר יהוה להשמיד אתכם
ואתפללה אל יהוה ואמרה אדני יהוה אל תשחית עמך ונחלתך אשר פדית בגדלך אשר הוצאת ממצרים בידך החזקה
זכור לעבדיך לאברהם ליצחק וליעקב אל תפן אל קשה העם הזה ואל רשעו ואל חטאתו
פן יאמרו עם הארץ אשר הוצאתנו משם מבלתי יכלת יהוה להביא אתם אל הארץ אשר דבר להם ומשנאתו אתם הוציאם להמיתם במדבר
והם עמך ונחלתך אשר הוצאת ממצרים בכחך הגדול ובזרועך הנטויה
בעת ההיא אמר יהוה אלי פסל לך שני לוחת אבנים כראישונים ועלה אלי ההרה ועשית לך ארון עץ
ואכתבה על הלוחות את הדברים אשר היו על הלוחות הראישונים אשר שברת ושמתם בארון
ואעשה ארון עצי שטים ואפסלה שני לוחת אבנים כראישונים ואעלה ההרה ושני הלוחות בידי
ויכתב על הלוחות כמכתב הראישון את עשרת הדברים אשר דבר יהוה עליכם בהר מתוך האש ביום הקהל ויתנם יהוה אלי
ואפנה וארדה מן ההר ואשימה את הלוחות בארון אשר עשיתי ויהיו שם כאשר צוני יהוה
ובני ישראל נסעו ממסרות ויחנו בבני יעקן
משם נסעו ויחנו הגדגדה משם נסעו ויחנו ביטבתה ארץ נחלי מים משם נסעו ויחנו בעברנה משם נסעו ויחנו בעציון גבר משם נסעו ויחנו במדבר צן היא קדש משם נסעו ויחנו בהר ההר וימת שם אהרן ויקבר שם ויכהן אלעזר בנו תחתיו
בעת ההיא הבדיל יהוה את שבט הלוי לשאת את ארון ברית יהוה לעמד לפני יהוה לשרתו ולברך בשמו עד היום הזה
על כן לא היה ללוי חלק ונחלה עם אחיו יהוה הוא נחלתו כאשר דבר יהוה אלהיך לו
ואנכי עמדתי בהר כימים הראישונים ארבעים יום וארבעים לילה וישמע יהוה אלי גם בפעם ההוא ולא אבה יהוה השחיתך
ויאמר יהוה אלי קום לך למסע לפני העם הזה ויבאו ויירשו את הארץ אשר נשבעתי לאבותם לתת להם
ועתה ישראל מה יהוה אלהיך שאל מעמך כי אם ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל לבבך ובכל נפשך
ולשמר את מצות יהוה אלהיך ואת חקתיו אשר אנכי מצוך היום לטוב לך
הן ליהוה אלהיך השמים ושמי השמים הארץ וכל אשר בה
רק באבתיך חשק יהוה לאהבה אתם ויבחר בזרעם אחריהם בכם מכל העמים כיום הזה
ומלתם את ערלת לבבכם וערפכם לא תקשו עוד
כי יהוה אלהיכם הוא אלהי האלהים ואדון האדונים האל הגדול והגיבור והנורא אשר לא ישא פנים ולא יקח שחד
עשה משפט יתום ואלמנה ואהב גר לתת לו לחם ושמלה
ואהבתם את הגר כי גרים הייתם בארץ מצרים
את יהוה אלהיך תירא ואתו תעבד ובו תדבק ובשמו תשבע
הוא תהלתך והוא אלהיך אשר עשה אתך את הגדלות ואת הנוראות האלה אשר ראו עיניך
בשבעים נפש ירדו אבתיך מצרימה ועתה שמך יהוה אלהיך ככוכבי השמים לרב
ואהבת את יהוה אלהיך ושמרת משמרתו חקתיו ומצותיו ומשפטיו כל הימים
וידעתם היום כי לא את בניכם אשר לא ידעו ואשר לא ראו את מוסר יהוה אלהיכם את גדלו ואת ידו החזקה ואת זרועו הנטויה
את אתותיו ואת מעשיו אשר עשה בתוך מצרים לפרעה ולכל ארצו
ואשר עשה לחיל מצרים לסוסיו ולרכבו אשר הציף את מי ים סוף על פניהם ברדפם אחריכם ויאבדם יהוה עד היום הזה
ואשר עשה לכם במדבר עד באכם עד המקום הזה
ואשר עשה לדתן ולאבירם בני אליאב בן ראובן אשר פצתה הארץ את פיה ותבלעם ואת כל האדם אשר לקרח ואת בתיהם ואת אהליהם ואת כל היקום אשר ברגליהם בקרב כל ישראל
כי עיניכם הראות את כל מעשה יהוה הגדול אשר עשה
ושמרתם את כל המצוה אשר אנכי מצוה אתכם היום למען תחזקו ובאתם וירשתם את הארץ אשר אתם באים שמה לרשתה
ולמען תאריכון ימים על האדמה אשר נשבע יהוה לאבתיכם לתת לזרעם ארץ זבת חלב ודבש
כי הארץ אשר אתם באים שמה לרשתה לא כארץ מצרים היא אשר יצאתם משם אשר תזרע את זרעך והשקית ברגליך כגן הירק
והארץ אשר אתם עברים שמה לרשתה ארץ הרים ובקעות למטר השמים תשתה מים
ארץ אשר יהוה אלהיך דרש אתה תמיד עיני יהוה אלהיך בה מראשית השנה ועד אחרית השנה
והיה אם שמע תשמעו אל מצותי אשר אנכי מצוה אתכם היום לאהבה את יהוה אלהיכם לעבדו בכל לבבכם ובכל נפשכם
ונתן מטר ארצך בעתו יורא ומלקוש ואספת דגנך תירשך ויצהרך
ונתן עשב בשדך לבהמתך ואכלת ושבעת
השמרו לכם פן יפתה לבבכם וסרתם ועבדתם אלהים אחרים והשתחויתם להם
וחרה אף יהוה בכם ועצר את השמים ולא יהיה מטר והאדמה לא תתן את יבולה ואבדתם מהר מעל הארץ הטובה אשר יהוה נתן לכם
ושמתם את דברי אלה על לבבכם ועל נפשכם וקשרתם אתם לאות על ידיכם והיו לטטפות בין עיניכם
ולמדתם אתם את בניכם לדבר בם בשבתך בבית בלכתך בדרך בשכבך ובקומך
וכתבתם על מזזות בתיך ובשעריך
למען ירבון ימיכם וימי בניכם על האדמה אשר נשבע יהוה לאבתיכם לתת להם כימי השמים על הארץ
כי אם שמר תשמרון את כל המצוה הזאת אשר אנכי מצוה אתכם היום לעשותה לאהבה את יהוה אלהיכם ללכת בכל דרכיו ולהדבקה בו
והוריש יהוה את כל הגוים האלה מלפניך וירשתם גוים גדלים ועצמים ממך
כל המקום אשר תדרך כף רגלכם בו לכם יהיה מן המדבר והלבנון ומן הנהר נהר פרת ועד הים האחרון יהיה גבולכם
לא יתיצב איש לפניכם פחדכם ומראכם יתן יהוה אלהיכם על פני כל הארץ אשר תדרכו בה כאשר דבר לכם
ראה אנכי נתן לפניכם היום ברכה וקללה
את הברכה אשר תשמעון אל מצות יהוה אלהיכם אשר אנכי מצוה אתכם היום
והקללה אם לא תשמעון אל מצות יהוה אלהיכם וסרתם מן הדרך אשר אנכי מצוה אתכם היום ללכת אחרי אלהים אחרים אשר לא ידעתם
והיה כי יביאך יהוה אלהיך אל הארץ אשר אתה בא שמה לרשתה ונתתה את הברכה על הרגריזים ואת הקללה על הר עיבל
הלוא הם בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלון מורא מול שכם
כי אתם עברים את הירדן לבוא לרשת את הארץ אשר יהוה אלהיכם נתן לכם וירשתם אתה וישבתם בה
ושמרתם לעשות את כל החקים ואת כל המשפטים אשר אנכי נתן לפניכם היום
אלה החקים והמשפטים אשר תשמרו לעשות בארץ אשר נתן יהוה אלהי אבתיך לך לרשתה כל הימים אשר אתם חיים על האדמה
אבד תאבדון את כל המקומות אשר עבדו שם הגוים אשר אתם ירשים אתם את אלהיהם על ההרים הרמים ועל הגבעות ותחת כל עץ רענן
ונתצתם את מזבחתיהם ושברתם את מצבתיהם ואשריהם תשרפון באש ופסילי אלהיהם תגדעון ואבדתם את שמם מן המקום ההוא
לא תעשו כן ליהוה אלהיכם
כי אם אל המקום אשר בחר יהוה אלהיכם מכל שבטיכם לשים את שמו שם לשכינו תדרשו ובאתם שם
והבאתם שמה עלתיכם וזבחיכם ואת מעשרתיכם ואת תרומתיכם ונדריכם ונדבתיכם ובכורת בקרכם וצאנכם
ואכלתם שם לפני יהוה אלהיכם ושמחתם בכל משלח ידיכם אתם ובתיכם אשר ברכך יהוה אלהיך
לא תעשו ככל אשר אנחנו עשים פה היום איש כל הישר בעיניו
כי לא באתם עד עתה אל המנוחה ואל הנחלה אשר יהוה אלהיכם נתן לכם
ועברתם את הירדן וישבתם בארץ אשר יהוה אלהיכם מנחיל אתכם והניח לכם מכל איביכם מסביב וישבתם בטח
והיה המקום אשר בחר יהוה אלהיכם בו לשכן את שמו שם שמה תביאו את כל אשר אנכי מצוה אתכם עלתיכם וזבחיכם ומעשרתיכם ותרומתיכם ונדבתיכם וכל מבחר נדריכם אשר תדרו ליהוה
ושמחתם לפני יהוה אלהיכם אתם ובניכם ובנתיכם עבדיכם ואמתיכם והלוי אשר בשעריכם כי אין לו חלק ונחלה אתכם
השמר לך פן תעלה עלתיך בכל המקום אשר תראה
כי אם במקום אשר בחר יהוה באחד שבטיך שם תעלה עלתיך ושם תעשה את כל אשר אנכי מצוך
רק בכל אות נפשך תזבח ואכלת בשר כברכת יהוה אלהיך אשר נתן לך בכל שעריך הטמא והטהור יאכלנו כצבי וכאיל
רק הדם לא תאכל על הארץ תשפכנו כמים
לא תוכל לאכל בשעריך מעשר דגנך תירשך ויצהרך ובכורת בקרך וצאנך וכל נדריך אשר תדר ונדבתיך ותרומות ידיך
כי אם לפני יהוה אלהיך תאכלנו במקום אשר בחר יהוה אלהיך בו אתה ובנך ובתך עבדך ואמתך והלוי אשר בשעריך ושמחת לפני יהוה אלהיך בכל משלח ידיך
השמר לך פן תעזב את הלוי כל ימיך על אדמתך
כי ירחיב יהוה אלהיך את גבולך כאשר דבר לך ואמרת אכלה בשר כי תאוה נפשך לאכל בשר בכל אות נפשך תאכל בשר
כי ירחק ממך המקום אשר בחר יהוה אלהיך לשכן את שמו שם וזבחת מבקרך ומצאנך אשר נתן יהוה לך כאשר צויתיך ואכלת בשעריך בכל אות נפשך
אך כאשר יאכל את הצבי ואת האיל כן תאכלנו הטמא בך והטהור יאכלנו יחדו
רק חזק לבלתי אכל הדם כי הדם הוא הנפש ולא תאכל הנפש עם הבשר
לא תאכלנו על הארץ תשפכנו כמים
לא תאכלנו למען ייטב לך ולבניך אחריך כי תעשה הישר בעיני יהוה
רק קדשיך אשר יהיו לך ונדריך תשא ובאת אל המקום אשר בחר יהוה
ועשית עלתיך הבשר והדם על מזבח יהוה אלהיך ודם זבחיך ישפך על מזבח יהוה אלהיך והבשר תאכל
שמור ושמעת ועשית את כל הדברים האלה אשר אנכי מצוך היום למען ייטב לך ולבניך אחריך עד עולם כי תעשה הישר והטוב בעיני יהוה אלהיך
כי יכרית יהוה אלהיך את הגוים אשר אתה בא שם לרשת אתם מפניך וירשת אתם וישבת בארצם
השמר לך פן תנקש אחריהם אחרי השמידם מפניך ופן תדרש לאלהיהם לאמר איך יעבדו הגוים האלה את אלהיהם ואעשה כן גם אני
לא תעשה כן ליהוה אלהיך כי את כל תועבת יהוה אשר שנא עשו לאלהיהם כי גם את בניהם ואת בנתיהם ישרפו באש לאלהיהם
את כל הדבר אשר אנכי מצוך היום אתו תשמרו לעשות לא תוסיפו עליו ולא תגרעו ממנו
כי יקום בקרבך נביא או חלם חלום ונתן אליך אות או מופת
ובא האות והמופת אשר דבר אליך לאמר נלכה אחרי אלהים אחרים אשר לא ידעתם ונעבדם
לא תשמע אל דברי הנביא ההוא או אל החלם החלום ההוא כי מנסה יהוה אלהיכם אתכם לדעת הישכם אהבים את יהוה אלהיכם בכל לבבכם ובכל נפשכם
אחרי יהוה אלהיכם תלכון ואתו תיראון ואת מצותיו תשמרון ובקולו תשמעון ואתו תעבדו ובו תדבקו
והנביא ההוא או החלם החלום ההוא יומת כי דבר סרה על יהוה אלהיך המוציאך מארץ מצרים והפדך מבית עבדים להדיחך מן הדרך אשר צוך יהוה אלהיך ללכת בה ובערת הרע מקרבך
כי יסיתך אחיך בן אביך או בן אמך או בנך או בתך או אשת חיקך או רעך אשר כנפשך בסתר לאמר נלכה ונעבדה אלהים אחרים אשר לא ידעת אתה ואבתיך
מאלהי העמים אשר סביבתיכם הקרובים אליך או הרחוקים ממך מקצה הארץ ועד קצה הארץ
לא תאבה אליו ולא תשמע אליו ולא תחוס עינך עליו ולא תחמל ולא תכסה עליו
כי הרג תהרגנו ידך תהיה בו בראישונה להמיתו ויד כל העם באחרנה
וסקלתו באבנים ומת כי בקש להדיחך מעל יהוה אלהיך המוציאך מארץ מצרים מבית עבדים
וכל ישראל ישמעו וייראו ולא יוסיפו עוד לעשות כדבר הרע הזה בקרבך
כי תשמע באחת עריך אשר יהוה אלהיך נתן לך לשבת שם לאמר
יצאו אנשים בני בלעיל מקרבך וידיחו את ישבי עירם לאמר נלכה ונעבדה אלהים אחרים אשר לא ידעתם
ודרשת וחקרת ושאלת הייטב והנה אמת נכון הדבר נעשתה התועבה הזאת בקרבך
הכה תכה את ישבי העיר ההיא לפי חרב החרים אתה ואת כל אשר בה ואת בהמתה לפי חרב
ואת כל שללה תקבץ אל תוך רחבה ושרפת באש את העיר ואת כל שללה כליל ליהוה אלהיך והיתה תל עולם לא תבנה עוד
ולא ידבק בידך מאומה מן החרם למען ישוב יהוה מחרון אפו ונתן לך רחמים ורחמך והרבך כאשר נשבע לאבתיך
כי תשמע בקול יהוה אלהיך לשמר את כל מצותיו אשר אנכי מצוך היום לעשות הישר והטוב בעיני יהוה אלהיך
בנים אתם ליהוה אלהיכם לא תתגדדו ולא תשימו קרחה בין עיניכם למת
כי עם קדש אתה ליהוה אלהיך ובך בחר יהוה אלהיך להיות לו לעם סגלה מכל העמים אשר על פני האדמה
לא תאכלו כל תועבה
וזאת הבהמה אשר תאכלו שור ושה כשבים ושה עזים
איל וצבי ויחמור אקו ודישון ותאי וזמר
כל בהמה מפריסת פרסה ושסעת שסע שתי פרסות מעלות גרה בבהמה אתה תאכלו
אך את זה לא תאכלו ממעלי הגרה וממפרסי הפרסה את הגמל ואת הארנבת ואת השפן כי מעלה גרה הם ופרסה לא הפריסו טמאים הם לכם
ואת החזיר כי מפריס פרסה הוא ושסע שסע פרסה והוא גרה לא יגור טמא הוא לכם מבשרם לא תאכלו ובנבלתם לא תגעו
ואת זה תאכלו מכל אשר במים כל אשר לו סנפיר וקשקשת תאכלו
וכל אשר אין לו סנפיר וקשקשת לא תאכלו טמא הוא לכם
כל צפור טהרה תאכלו
וזה אשר לא תאכלו מהם את הנשר ואת הפרס ואת העזניה
ואת הדאה ואת האיה למינה
ואת כל ערב למינו
ואת בת היענה ואת התחמוס ואת השחף למינו ואת הנץ
ואת הכוס ואת השלך ואת הינשוף ואת התנשמת
ואת הקאת ואת הרחמה
ואת החסידה והאנפה למינה ואת הדגיפת ואת העטלף
כל שרץ העוף טמא הוא לכם לא תאכלו מהם
כל עוף טהור תאכלו
לא תאכלו כל נבלה לגר אשר בשעריך תתננה ואכלה או מכרה לנכרי כי עם קדש אתה ליהוה אלהיך לא תבשל גדי בחלב אמו
עשר תעשר את כל תבואת זרעך יוצא השדה שנה בשנה
ואכלתו לפני יהוה אלהיך במקום אשר בחר יהוה אלהיך לשכן את שמו שם מעשר דגנך תירשך ויצהרך ובכורת בקרך וצאנך למען תלמד ליראה את יהוה אלהיך כל הימים
וכי ירבה ממך הדרך כי לא תוכל שאתו כי ירחק ממך המקום אשר בחר יהוה אלהיך לשכן את שמו שם כי יברכך יהוה אלהיך
ונתתה בכסף וצרת הכסף בידך והלכת אל המקום אשר בחר יהוה אלהיך בו
ונתתה הכסף בכל אשר תאוה נפשך בבקר ובצאן ביין ובשכר ובכל אשר תשאלך נפשך ואכלת שם לפני יהוה אלהיך ושמחת אתה וביתך
והלוי אשר בשעריך לא תעזבנו כי אין לו חלק ונחלה עמך
מקץ שלש שנים תוצא את כל מעשר תבואתך בשנה ההיא והנחתו בשעריך
ובא הלוי כי אין לו חלק ונחלה עמך והגר והיתום והאלמנה אשר בשעריך ואכלו ושבעו למען יברכך יהוה אלהיך בכל מעשה ידיך אשר תעשה
מקץ שבע שנים תעשה שמטה
וזה דבר השמטה שמט כל בעל משא ידו אשר ישא ברעהו לא יגש את רעהו את אחיו כי קרא שמטה ליהוה
את הנכרי תגש ואשר יהיה לך את אחיך תשמט ידך
אפס כי לא יהיה בך אביון כי ברוך יברכך יהוה אלהיך בארץ אשר יהוה אלהיך נתן לך נחלה לרשתה
רק אם שמע תשמע בקול יהוה אלהיך לשמר לעשות את כל המצוה הזאת אשר אנכי מצוך היום
כי יהוה אלהיך ברכך כאשר דבר לך והעבטת גוים רבים ואתה לא תעבט ומשלת בגוים רבים ובך לא ימשלו
כי יהיה בך אביון מאחד אחיך באחת שעריך בארץ אשר יהוה אלהיך נתן לך לא תאמץ את לבבך ולא תכפץ את ידך מאחיך האביון
כי פתח תפתח ידך לו העביט תעביטנו די מחסרו אשר יחסר לו
השמר לך פן יהיה דבר עם לבבך בלעיל לאמר קרובה שנת השבעה שנת השמטה ורעה עינך באחיך האביון ולא תתן לו וקרא עליך אל יהוה והיה בך חטא
נתן תתן לו ולא ירע בלבבך בתתך לו כי בגלל הדבר הזה יברכך יהוה אלהיך בכל מעשיך ובכל משלח ידיך
כי לא יחדל האביון מקרב הארץ על כן אנכי מצוך לאמר פתח תפתח ידך לאחיך לעניך ולאביונך בארצך
כי ימכר לך אחיך העברי או העבריה ועבדך שש שנים ובשנה השביעית תשלחנו חפשי מעמך
וכי תשלחנו חפשי מעמך לא תשלחנו ריקם
העניק תעניק לו מצאנך ומגרנך ומיקבך כאשר ברכך יהוה אלהיך תתן לו
וזכרת כי עבד היית בארץ מצרים ויפדך יהוה אלהיך על כן אנכי מצוך את הדבר הזה היום
והיה כי יאמר אליך לא אצא מעמך כי אהבך ואת ביתך כי טוב לו עמך
ולקחת את המרצע ונתתה באזנו ובדלת והיה לך עבד עולם ואף לאמתך תעשה כן
ולא יקשה בעיניך בשלחך אתו חפשי מעמך כי משנה שכר שכיר עבדך שש שנים וברכך יהוה אלהיך בכל אשר תעשה
כל הבכור אשר יולד בבקרך ובצאנך הזכר תקדיש ליהוה אלהיך לא תעבד בבכור שורך ולא תגז את בכור צאנך
לפני יהוה אלהיך תאכלנו שנה בשנה במקום אשר בחר יהוה אתה וביתך
וכי יהיה בו מום פסח או עור או כל מום רע לא תזבחנו ליהוה אלהיך
בשעריך תאכלנו הטמא והטהור יחדו כצבי וכאיל
רק את דמו לא תאכל על הארץ תשפכנו כמים
שמור את חדש האביב ועשית פסח ליהוה אלהיך כי בחדש האביב הוציאך יהוה אלהיך ממצרים לילה
וזבחת פסח ליהוה אלהיך צאן ובקר במקום אשר בחר יהוה אלהיך לשכן את שמו שם
לא תאכלו עליו חמץ שבעת ימים תאכלו עליו מצות לחם עני כי בחפזון יצאת מארץ מצרים למען תזכר את יום צאתך מארץ מצרים כל ימי חייך
ולא יראה לך שאר בכל גבולך שבעת ימים ולא ילין מן הבשר אשר תזבח בין הערבים ביום הראישון לבקר
ולא תוכל לזבח את הפסח באחת שעריך אשר יהוה אלהיך נתן לך
כי אם במקום אשר בחר יהוה אלהיך לשכן את שמו שם שם תזבח את הפסח בערב כבוא השמש מועד צאתך ממצרים
ובשלת ואכלת במקום אשר בחר יהוה אלהיך בו ופנית בבקר והלכת לאהליך
ששת ימים תאכל מצות וביום השביעי חג ליהוה אלהיך לא תעשה כל מלאכת עבדה
שבעה שבעות תספר לך מהחלך חרמש בקמה תחל לספר שבעה שבעות
ועשית חג שבעות ליהוה אלהיך מסת נדבת ידיך אשר תתן כאשר ברכך יהוה אלהיך
ושמחת לפני יהוה אלהיך אתה ובנך ובתך עבדך ואמתך והלוי אשר בשעריך והגר והיתום והאלמנה אשר בקרבך במקום אשר בחר יהוה אלהיך לשכן את שמו שם
וזכרת כי עבד היית בארץ מצרים ושמרת ועשית את החקים האלה
חג הסכות תעשה לך שבעת ימים באספך מגרנך ומיקבך
ושמחת בחגך אתה ובנך ובתך עבדך ואמתך והלוי והגר והיתום והאלמנה אשר בשעריך
שבעת ימים תחג ליהוה אלהיך במקום אשר בחר יהוה אלהיך כי יברכך יהוה אלהיך בכל תבואתך ובכל מעשה ידיך והיית אך שמח
שלש פעמים בשנה יראה כל זכורך את פני יהוה אלהיך במקום אשר בחר בו בחג המצות ובחג השבעות ובחג הסכות ולא יראו את פני יהוה רקים
איש כמתנת ידו כברכת יהוה אלהיך אשר נתן לך
שפטים ושטרים תתן לך בכל שעריך אשר יהוה אלהיך נתן לך לשבטיך ושפטו את העם משפט צדק
לא תטה משפט ולא תכיר פנים ולא תקח שחד כי השחד יעור עיני חכמים ויסלף דברי צדקים
צדק צדק תרדף למען תחיה וירשת את הארץ אשר יהוה אלהיך נתן לך
לא תטע לך אשרה כל עץ אצל מזבח יהוה אלהיך אשר תעשה לך
ולא תקים לך מצבה אשר שנאה יהוה אלהיך
לא תזבח ליהוה אלהיך שור ושה אשר יהיה בו מום כל דבר רע כי תועבת יהוה אלהיך הוא
כי ימצא בקרבך באחת שעריך אשר יהוה אלהיך נתן לך איש או אשה אשר יעשה את הרע בעיני יהוה אלהיך לעבר בריתו
וילך ויעבד אלהים אחרים וישתחוי להם ולשמש או לירח או לכל צבא השמים אשר לא צויתיו
והגידו לך ושמעת ודרשת הייטב והנה אמת נכון הדבר נעשתה התועבה הזאת בישראל
והוצאת את האיש ההוא או את האשה ההיא אשר עשו את הדבר הרע הזה אל שעריך את האיש או את האשה וסקלתם באבנים ומתו
על פי שני עדים או על פי שלשה עדים יומת המת לא יומת על פי עד אחד
יד העדים תהיה בו בראישונה להמיתו ויד כל העם באחרנה ובערת הרע מקרבך
כי יפלא ממך דבר למשפט בין דם לדם ובין דין לדין ובין נגע לנגע דברי ריבות בשעריך וקמת ועלית אל המקום אשר בחר יהוה אלהיך
ובאת אל הכהנים הלוים ואל השופט אשר יהיה בימים ההם ודרשו והגידו לך את דבר המשפט
ועשית על פי הדבר אשר יגידו לך מן המקום ההוא אשר בחר יהוה אלהיך ושמרת לעשות ככל אשר יורוך
על פי התורה אשר יורוך ועל פי המשפט אשר יאמרו לך תעשה ולא תסור מן הדבר אשר יגידו לך ימין ושמאל
והאיש אשר יעשה בזדון לבלתי שמע אל הכהן העמד לשרת שם את יהוה אלהיך או אל השופט ומת האיש ההוא ובערת הרע מישראל
וכל העם ישמעו וייראו ולא יזידו עוד
כי תבוא אל הארץ אשר יהוה אלהיך נתן לך וירשת וישבת בה ואמרת אשימה עלי מלך ככל הגוים אשר סביבתי
שים תשים עליך מלך אשר יבחר יהוה אלהיך בו מקרב אחיך תשים עליך מלך לא תוכל לתת עליך איש נכרי אשר לא אחיך הוא
רק לא ירבה לו סוסים ולא ישיב את העם מצרימה למען הרבות סוס ויהוה האמר לכם לא תוסיפון לשוב בדרך הזה עוד
ולא ירבה לו נשים ולא יסור לבבו וכסף וזהב לא ירבה לו מאד
והיה כשבתו על כסא ממלכתו וכתב לו את משנה התורה הזאת על ספר מלפני הכהנים הלוים
והיתה עמו וקרא בה כל ימי חייו למען ילמד ליראה את יהוה אלהיו לשמר את כל דברי התורה הזאת ואת החקים האלה לעשותם
לבלתי רם לבבו מאחיו ולבלתי סר מן המצוה ימין ושמאל למען יאריך ימים על כסא ממלכתו הוא ובניו בקרב ישראל
לא יהיה לכהנים הלוים כל שבט לוי חלק ונחלה עם ישראל אשי יהוה ונחלתו יאכלון
ונחלה לא יהיה לו בקרב אחיו יהוה הוא נחלתו כאשר דבר לו
וזה יהיה משפט הכהנים מאת העם מאת זבחי הזבח אם שור אם שה ונתן לכהן הזרוע והלחים והקבה
ראשית דגנך תירשך ויצהרך וראשית גז צאנך תתן לו
כי בו בחר יהוה אלהיך מכל שבטיך לעמד לפני יהוה אלהיך לשרתו ולברך בשמו הוא ובניו כל הימים
וכי יבוא הלוי מאחת שעריך מכל ישראל אשר הוא גר שם ובא בכל אות נפשו אל המקום אשר בחר יהוה
ושרת בשם יהוה אלהיו ככל אחיו הלוים העמדים שם לפני יהוה
חלק כחלק יאכל לבד ממכרו על האבות
כי אתה בא אל הארץ אשר יהוה אלהיך נתן לך לא תלמד לעשות כתועבות הגוים ההם
לא ימצא בך מעביר בנו ובתו באש קסם קסמים מענן מנחש מכשף
חבר חבר שאל אוב או ידעוני ודרש אל המתים
כי תועבת יהוה אלהיך כל עשה אלה ובגלל התועבות האלה יהוה אלהיך מורישם מפניך
תמים תהיה עם יהוה אלהיך
כי הגוים האלה אשר אתם ירשים אתם אל המעננים ואל הקסמים ישמעו ואתה לא כן נתן לך יהוה אלהיך
נביא מקרב אחיך כמוני יקים לך יהוה אלהיך אליו תשמעון
ככל אשר שאלת מעם יהוה אלהיך בחורב ביום הקהל לאמר לא אוסיף לשמע את קול יהוה אלהי ואת אשו הגדלה הזאת לא אראה עוד ולא אמות
ויאמר יהוה אלי הטיבו אשר דברו
נביא אקים להם מקרב אחיהם כמוך ונתתי דברי בפיו ודבר אליהם את כל אשר אצונו
והיה האיש אשר לא ישמע אל דבריו אשר ידבר בשמי אנכי אדרש מעמו
אך הנביא אשר יזיד לדבר דבר בשמי את אשר לא צויתיו לדבר ואשר ידבר בשם אלהים אחרים ומת הנביא ההוא
וכי תאמר בלבבך איך נודע את הדבר אשר לא דברו יהוה
אשר ידבר הנביא בשם יהוה לא יהיה הדבר ולא יבוא הוא הדבר אשר לא דברו יהוה בזדון דברו הנביא לא תגור ממנו
כי יכרית יהוה אלהיך את הגוים אשר יהוה אלהיך נתן לך את ארצם וירשתם וישבת בעריהם ובבתיהם
שלש ערים תבדיל לך בתוך ארצך אשר יהוה אלהיך נתן לך לרשתה
תכן לך הדרך ושלשת את גבול ארצך אשר ינחילך יהוה אלהיך והיה לנוס שמה כל רצח
וזה דבר הרצח אשר ינוס שמה וחי אשר יכה את רעהו בבלי דעת והוא לא שנא לו מתמול שלשום
ואשר יבוא את רעהו ביער לחטב עצים ונדח ידו בגרזן לכרת העץ ונשל הברזל מן העץ ומצא את רעהו ומת הוא ינוס אל אחת מן הערים האלה וחי
פן ירדף גאל הדם אחרי הרצח כי יחם לבבו והשיגו כי ירבה הדרך והכהו נפש ולו אין משפט מות כי לא שנא הוא לו מתמול שלשום
על כן אנכי מצוך לאמר שלש ערים תבדיל לך
ואם ירחיב יהוה אלהיך את גבולך כאשר נשבע לאבתיך ונתן לך את כל הארץ אשר דבר לתת לאבתיך
כי תשמר את כל המצוה הזאת לעשותה אשר אנכי מצוך היום לאהבה את יהוה אלהיך ללכת בדרכיו כל הימים ויספת לך עוד שלש ערים על השלש האלה
ולא ישפך דם נקיא בקרב ארצך אשר יהוה אלהיך נתן לך נחלה והיה עליך דמים
כי יהיה איש שנא לרעהו וארב לו וקם עליו והכהו נפש ומת ונס אל אחת מן הערים האלה
ושלחו זקני עירו ולקחו אתו משם ונתנו אתו ביד גאל הדם והומת
לא תחוס עינך עליו ובערת הדם הנקיא מישראל וטוב לך
לא תסיג גבול רעך אשר גבלו ראישונים בנחלתך אשר תנחל בארץ אשר יהוה אלהיך נתן לך לרשתה
לא יקום עד אחד באיש לכל עון ולכל חטא בכל חטא אשר יחטא על פי שני עדים או על פי שלשה עדים יקום דבר
וכי יקום עד חמס באיש לענות בו סרה
ועמדו שני האנשים אשר להם הריב לפני יהוה לפני הכהנים והשפטים אשר יהיה בימים ההם
ודרשו השפטים הייטב והנה עד שקר העד שקר ענה באחיו
ועשיתם לו כאשר זמם לעשות לאחיו ובערת הרע מקרבך
והנשארים ישמעו וייראו ולא יוסיפו עוד לעשות כדבר הרע הזה בקרבך
לא תחוס עינך נפש בנפש עין בעין שן בשן יד ביד רגל ברגל
כי תצא למלחמה על איביך וראית סוס ורכב ועם רב ממך לא תירא מהם כי יהוה אלהיך עמך המעלך מארץ מצרים
והיה כקרבכם אל המלחמה ונגש הכהן ודבר אל העם
ואמר אליהם שמע ישראל אתם קרבים היום למלחמה על איביכם אל ירך לבבכם אל תיראו ואל תערצו ואל תחפזו מפניהם
כי יהוה אלהיכם ההלך עמכם להלחם לכם עם איביכם ולהושיע אתכם
ודברו השטרים אל העם לאמר מי האיש אשר בנה בית חדש ולא חנכו ילך וישוב לביתו פן ימות במלחמה ואיש אחר יחנכנו
ומי האיש אשר נטע כרם ולא חללו ילך וישוב לביתו פן ימות במלחמה ואיש אחר יחללנו
ומי האיש אשר ארש אשה ולא לקחה ילך וישוב לביתו פן ימות במלחמה ואיש אחר יקחנה
ויוסיפו השטרים לדבר אל העם ואמרו מי האיש הירא ורך הלבב ילך וישוב לביתו ולא ימיס את לבב אחיו כלבבו
והיה ככלות השטרים לדבר אל העם ופקדו שרי צבאות בראש העם
כי תקרב על עיר להלחם עליה וקראת אליה לשלום
והיה אם שלום תענך ופתחה לך והיה כל העם הנמצא בה יהיו לך למס ועבדוך
ואם לא תשלים עמך ועשתה עמך מלחמה וצרת עליה
ונתנה יהוה אלהיך בידך והכית את כל זכורה לפי חרב
רק הנשים והטף והבהמה וכל אשר יהיה בעיר כל שללה תבז לך ואכלת את שלל איביך אשר נתן יהוה אלהיך לך
כן תעשה לכל הערים הרחוקות ממך מאד אשר לא מערי הגוים האלה הנה
רק מערי העמים האלה אשר יהוה אלהיך נתן לך נחלה לא תחיה כל נשמה
כי החרים תחרימם הכנעני והאמרי והחתי והגרגשי והפרזי והחוי והיבוסי כאשר צוך יהוה אלהיך
למען אשר לא ילמדו אתכם לעשות ככל תועבתם אשר עשו לאלהיהם וחטאתם ליהוה אלהיכם
כי תצור על עיר ימים רבים להלחם עליה לתפשה לא תשחית את עצה לנדח עליו גרזן כי ממנו תאכל ואתו לא תכרית כי האדם עץ השדה לבוא מפניך במצור
רק עץ אשר תדע כי לא עץ מאכל הוא אתו תשחית וכרת ובנית מצור על העיר אשר היא עשתה עמך מלחמה עד רדתה
כי ימצא חלל באדמה אשר יהוה אלהיך נתן לך לרשתה נפל בשדה לא נודע מי הכהו
ויצאו זקניך ושטריך ומדדו על הערים אשר סביבת החלל
והיה העיר הקרובה אל החלל ולקחו זקני העיר ההיא עגלת בקר אשר לא עבד בה ואשר לא משכה בעל
והורידו זקני העיר ההיא את העגלה אל נחל איתן אשר לא יעבד בו ולא יזרע וערפו שם את העגלה בנחל
ונגשו הכהנים בני לוי כי בם בחר יהוה אלהיך לשרת ולברך בשם יהוה ועל פים יהיה כל ריב וכל נגע
וכל זקני העיר הקרובים אל החלל ירחצו את ידיהם על העגלה הערופה בנחל
וענו ואמרו ידינו לא שפכו את הדם הזה ועינינו לא ראו
כפר לעמך ישראל אשר פדית יהוה ואל תתן דם נקיא בקרב עמך ישראל ונכפר להם הדם
ואתה תבער הדם הנקיא מקרבך כי תעשה הישר בעיני יהוה
כי תצא למלחמה על איביך ונתנו יהוה אלהיך בידך ושבית שביו
וראית בשביו אשה יפת תאר וחשקת בה ולקחתה לך לאשה
והבאתה אל תוך ביתך וגלחה את ראשה ועשתה את צפרניה
והסירה את שמלת שביה מעליה וישבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה
והיה אם לא חפצת בה ושלחתה לנפשה ומכר לא תמכרנה בכסף לא תתעמר בה תחת אשר ענתה
כי תהיינה לאיש שתי נשים אחת אהובה ואחת שנואה וילדו לו בנים האהובה והשנואה והיה הבן הבכור לשנואה
והיה ביום הנחילו את בניו את אשר יהיה לו לא יוכל לבכר את בן האהובה על פני בן השנואה הבכור
כי את הבכור בן השנואה יכיר לתת לו פי שנים בכל אשר ימצא לו כי הוא ראשית אונו ולו משפט הבכורה
כי יהיה לאיש בן סורר ומורה איננו שמע בקול אביו ובקול אמו ויסרו אתו ולא ישמע אליהם
ותפש בו אביו ואמו והוציאו אתו אל זקני עירו אל שער מקומו
ואמרו אל אנשי עירו בננו זה סורר ומורה איננו שמע בקולנו זולל וסובה
ורגמהו כל אנשי עירו באבנים ומת ובערת הרע מקרבך וכל ישראל ישמעו וייראו
כי יהיה באיש חטא משפט מות והומת ותלית אתו על העץ
לא תלין נבלתו על העץ כי קבר תקברנו ביום ההוא כי קללת אלהים תלאוי ולא תטמא את אדמתך אשר יהוה אלהיך נתן לך נחלה
לא תראה את שור אחיך או את שהו או את כל בהמתו נדחים והתעלמת מהם השב תשיבם לאחיך
ואם לא קרוב אחיך אליך ולא ידעתו ואספתו אל תוך ביתך והיה עמך עד דרש אחיך אתו מעמך והשבתו לו
כן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה לא תוכל להתעלם
לא תראה את חמור אחיך או את שורו או את כל בהמתו נפלים בדרך והתעלמת מהם הקם תקים עמו
לא יהיה כלי גבר על אשה ולא ילבש גבר שמלת אשה כי תועבת יהוה אלהיך כל עשה אלה
כי יקרא קן צפור לפניך בדרך בכל עץ או על הארץ אפרחים או בצים והאם רבצת על האפרחים או על הבצים לא תקח האם על הבנים
שלח תשלח את האם ואת הבנים תקח לך למען ייטב לך והארכת ימים
כי תבנה בית חדש ועשית מעקה לגגך ולא תשים דמים בביתך כי יפל הנפל ממנו
לא תזרע כרמך כלאים פן תקדיש המלאה הזרע אשר תזרע ותבואת הכרם
לא תחריש בשור ובחמור יחדו
לא תלבש שעטניז צמר ופשתים יחדו
גדלים תעשה לך על ארבע כנפות כסותך אשר תכסה בה
כי יקח איש אשה ובא אליה ושנאה
ושם לה עלילת דברים והוציא עליה שם רע ואמר את האשה הזאת לקחתי ואקרבה אליה ולא מצאתי לה בתולים
ולקח אבי הנערה ואמה והוציאו את בתולי הנערה אל זקני העיר השערה
ואמר אבי הנערה אל הזקנים את בתי נתתי לאיש הזה לאשה וישנאה
והנה הוא שם לה עלילת דברים לאמר לא מצאתי לבתך בתולים ואלה בתולי בתי ופרש השמלה לפני זקני העיר
ולקחו זקני העיר ההיא את האיש ההוא ויסרו אתו
וענשו אתו מאה כסף ונתנו לאבי הנערה כי הוציא שם רע על בתולת ישראל ולו תהיה לאשה לא יוכל שלחה כל ימיו
ואם אמת היה הדבר לא נמצאו בתולים לנערה
והוציאו את הנערה אל פתח בית אביה וסקלוה אנשי עירה באבנים ומתה כי עשתה נבלה בישראל לזנות את בית אביה ובערת הרע מקרבך
כי ימצא איש שכב עם אשה בעילת בעל ומתו גם שניהם האיש השכב עם האשה והאשה ובערת הרע מישראל
כי יהיה נערה בתולה מארשה לאיש ומצאה איש בעיר ושכב עמה
והוצאתם את שניהם אל שער העיר ההיא וסקלתם אתם באבנים ומתו את הנערה על דבר אשר לא צעקה בעיר ואת האיש על דבר אשר ענה את אשת רעהו ובערת הרע מקרבך
ואם בשדה ימצא האיש את הנערה המארשה והחזיק בה האיש ושכב עמה ומת האיש אשר שכב עמה לבדו
ולנערה לא תעשו דבר אין לנערה חטא מות כי כאשר יקום איש על רעהו ורצחו נפש כן הדבר הזה
כי בשדה מצאה צעקה הנערה המארשה ואין מושיע לה
כי ימצא איש נערה בתולה אשר לא ארשה ותפשה ושכב עמה ונמצאו
ונתן האיש השכב עמה לאבי הנערה חמשים כסף ולו תהיה לאשה תחת אשר ענה לא יוכל שלחה כל ימיו
לא יקח איש את אשת אביו ולא יגלה כנף אביו
לא יבוא פצע דכה וכרות שפכת בקהל יהוה
לא יבוא ממזר בקהל יהוה גם דור עשירי לא יבוא לו בקהל יהוה
לא יבוא עמוני ומואבי בקהל יהוה גם דור עשירי לא יבוא להם בקהל יהוה עד עולם
על דבר אשר לא קדמו אתכם בלחם ובמים בדרך בצאתכם ממצרים ואשר שכר עליך את בלעם בן בעור פתרה ארם נהרים לקללך
ולא אבה יהוה אלהיך לשמע אל בלעם ויהפך יהוה אלהיך לך את הקללה לברכה כי אהבך יהוה אלהיך
לא תדרש שלמם וטובתם כל ימיך לעלם
לא תתעב אדומי כי אחיך הוא ולא תתעב מצרי כי גר היית בארצו
בנים אשר יולדו להם דור שלישי יבוא להם בקהל יהוה
כי תצא מחנה על איביך ונשמרת מכל דבר רע
כי יהיה בך איש אשר לא יהיה טהור מקרי לילה ויצא מחוץ למחנה לא יבוא אל תוך המחנה
כי אם רחץ בשרו במים ובא השמש ואחרי כן יבוא אל המחנה
ויד יהיה לך מחוץ למחנה ויצאת שם החוצה
ויתד תהיה לך על אזנך והיה בשבתך החוצה וחפרת בה ושבת וכסית את צאתך
כי יהוה אלהיך מתהלך בקרב מחניך להצילך ולתת איביך לפניך והיה מחניך קדוש ולא יראה בך ערות דבר ושב מאחריך
לא תסגיר עבד אל אדניו אשר ינצל אליך מעם אדניו
עמך ישב בקרבך במקום אשר יבחר באחת שעריך בטוב לו לא תוננו
לא תחיה קדשה מבנות ישראל ולא יחיה קדש מבני ישראל
לא תביא אתנן זונה ומחיר כלב בית יהוה אלהיך לכל נדר כי תועבת יהוה אלהיך גם שניהם
לא תשיך לאחיך נשך כסף נשך אכל נשך כל דבר אשר ישך
לנכרי תשיך ולאחיך לא תשיך למען יברכך יהוה אלהיך בכל משלח ידיך על הארץ אשר אתה בא שמה לרשתה
כי תדר נדר ליהוה אלהיך לא תאחר לשלמו כי דרש ידרשנו יהוה אלהיך מעמך והיה בך חטא
וכי תחדל לנדר לא יהיה בך חטא
מוצא שפתיך תשמר ועשית כאשר נדרת ליהוה נדבה אשר דברת בפיך
כי תבוא בכרם רעך ואכלת ענבים כנפשך שבעך ואל כליך לא תתן
כי תבוא בקמת רעך וקטפת מלילת בידך וחרמש לא תניף על קמת רעך
כי יקח איש אשה ובא אליה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושלחה מביתו
ויצאה מביתו והלכה והיתה לאיש אחר
ושנאה האיש האחרון וכתב לה ספר כריתת ונתן בידה ושלחה מביתו או כי ימות בעלה האחרון אשר לקחה לו לאשה
לא יוכל בעלה הראישון אשר שלחה לשוב לקחתה להיות לו לאשה אחרי אשר הטמאה כי תועבה היא לפני יהוה ולא תחטיאו את הארץ אשר יהוה אלהיך נתן לך נחלה
כי יקח איש אשה חדשה לא יצא בצבא ולא יעבר עליו לכל דבר נקיא יהיה לביתו שנה אחת ושמח את אשתו אשר לקח
לא יחבל רחים ורכב כי נפש הוא חבל
כי ימצא איש גנב נפש מאחיו מבני ישראל והתעמר בו ומכרו ומת הגנב ההוא ובערת הרע מקרבך
השמר בנגע הצרעת לשמר מאד לעשות ככל התורה אשר יורו אתכם הכהנים הלוים כאשר צויתם תשמרו לעשות
זכור את אשר עשה יהוה אלהיך למרים בדרך בצאתכם ממצרים
כי תשא ברעך משאת מאומה לא תבוא אל ביתו לעבט עבוטו
בחוץ תעמד והאיש אשר אתה נשא בו הוא יוצא אליך את העבוט החוצה
ואם איש עני הוא לא תשכב בעבוטו
השב תשיב לו את העבוט כבוא השמש ושכב בשמלתו וברכך ולך תהיה צדקה לפני יהוה אלהיך
לא תעשק שכיר עני ואביון מאחיך או מגרך אשר בארצך בשעריך
ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל יהוה והיה בך חטא
לא יומתו אבות על בנים ובנים לא יומתו על האבות איש בחטאו יומת
לא תטה משפט גר יתום ולא תחבל בגד אלמנה
וזכרת כי עבד היית במצרים ויפדך יהוה אלהיך על כן אנכי מצוך לעשות את הדבר הזה
כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך
כי תחבט זיתך לא תפאר אחריך לגר ליתום ולאלמנה יהיה
כי תבצר כרמך לא תעולל אחריך לגר ליתום ולאלמנה יהיה
וזכרת כי עבד היית בארץ מצרים על כן אנכי מצוך את הדבר הזה
כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע
והיה אם בן הכות הרשע והפילו השופט והכהו לפניו כדי רשעתו במספר
ארבעים יכנו לא יסף פן יסף להכותו על אלה מכה רבה ונקל אחיך לעיניך
לא תחסם שור בדישו
כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר יבמה יבוא אליה ולקחה לו לאשה ויבמה
והיה הבן הבכור אשר תלד יקום על שם אחיו המת ולא ימחה שמו מישראל
ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל לא אבה יבמי
וקראו לו זקני עירו ודברו אליו ועמד ואמר לא חפצתי לקחתה
ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו
ונקרא שמו בישראל בית חלוץ הנעל
כי ינצו אנשים יחדו איש ואחיו וקרבה אשת אחד להציל את אישה מיד מכהו ושלחה את ידה והחזיקה בבשרו
וקצת את כפה לא תחוס עינך
לא יהיה לך בכיסך אבן ואבן גדלה וקטנה
לא יהיה לך בביתך איפה ואיפה גדלה וקטנה
אבן שלמה וצדק יהיה לך איפה שלמה וצדק יהיה לך למען יאריכון ימיך על האדמה אשר יהוה אלהיך נתן לך
כי תועבת יהוה אלהיך כל עשה אלה כל עשה עול
זכור את אשר עשה לך עמלק בדרך בצאתכם ממצרים
אשר קרך בדרך ויזנב בך כל הנשלים אחריך ואתה עיף ויגע ולא ירא אלהים
והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה תמחה את זכר עמלק מתחת השמים לא תשכח
והיה כי תבוא אל הארץ אשר יהוה אלהיך נתן לך נחלה וירשת וישבת בה
ולקחת מראשית פרי האדמה אשר תביא מארצך אשר יהוה אלהיך נתן לך ושמת בטנא והלכת אל המקום אשר בחר יהוה אלהיך לשכן את שמו שם
ובאת אל הכהן אשר יהיה בימים ההם ואמרת אליו הגדתי היום ליהוה אלהיך כי באתי אל הארץ אשר נשבע יהוה לאבתינו לתת לנו
ולקח הכהן הטנא מידך והניחו לפני מזבח יהוה אלהיך
וענית ואמרת לפני יהוה אלהיך ארמי אבד אבי וירד מצרימה ויגר שם במתי מעט ויהי שם לגוי גדול ועצום ורב
ויריעו אתנו המצרים ויעננו ויתנו עלינו עבדה קשה
ונצעק אל יהוה אלהי אבתינו וישמע יהוה את קולנו וירא את ענינו ואת עמלנו ואת לחצנו
ויוציאנו יהוה ממצרים ביד חזקה ובזרוע נטויה ובמראה גדול ובאתות ובמופתים
ויביאנו אל המקום הזה ויתן לנו את הארץ הזאת ארץ זבת חלב ודבש
ועתה הנה הבאתי את ראשית פרי האדמה אשר נתתה לי יהוה והנחתו לפני יהוה אלהיך והשתחוית לפני יהוה אלהיך
ושמחת בכל הטוב אשר נתן לך יהוה אלהיך ולביתך אתה והלוי והגר אשר בקרבך
כי תכלה לעשר את כל מעשר תבואתך בשנה השלישית שנת המעשר ונתתו ללוי לגר ליתום ולאלמנה ואכלו בשעריך ושבעו
ואמרת לפני יהוה אלהיך בערתי הקדש מן הבית וגם נתתיו ללוי לגר ליתום ולאלמנה ככל מצותיך אשר צויתני לא עברתי ממצותיך ולא שכחתי
לא אכלתי באני ממנו ולא בערתי ממנו בטמא ולא נתתי ממנו למת שמעתי בקול יהוה אלהי עשיתי ככל אשר צויתני
השקף ממעון קדשך מן השמים וברך את עמך את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש
היום הזה יהוה אלהיך מצוך לעשות את החקים האלה ואת המשפטים ושמרת ועשית אתם בכל לבבך ובכל נפשך
את יהוה האמרת היום להיות לך לאלהים וללכת בדרכיו ולשמר חקיו ומצותיו ולשמע בקולו
ויהוה האמרך היום להיות לו לעם סגלה כאשר דבר לך ולשמר כל מצותיו
ולתתך עליון על כל הגוים אשר עשה לתהלה לשם ולתפארת ולהיותך עם קדש ליהוה אלהיך כאשר דבר
ויצו משה וזקני ישראל את העם לאמר שמרו את כל המצוה אשר אנכי מצוה אתכם היום
והיה ביום אשר תעברו את הירדן אל הארץ אשר יהוה אלהיך נתן לך והקמת לך אבנים גדלות ושדת אתם בשיד
וכתבת עליהן את כל דברי התורה הזאת בעברך למען אשר תבוא אל הארץ אשר יהוה אלהיך נתן לך ארץ זבת חלב ודבש כאשר דבר יהוה אלהי אבתיך לך
והיה בעברכם את הירדן תקימו את האבנים האלה אשר אנכי מצוה אתכם היום בהרגריזים ושדת אתם בשיד
ובנית שם מזבח ליהוה אלהיך מזבח אבנים לא תניף עליהם ברזל
אבנים שלמות תבנה את מזבח יהוה אלהיך והעלית עליו עלות ליהוה אלהיך
וזבחת שלמים ואכלת שם ושמחת לפני יהוה אלהיך
וכתבת על האבנים את כל דברי התורה הזאת באר הייטב
וידבר משה והכהנים הלוים אל כל ישראל לאמר הסכת ושמע ישראל היום הזה נהית לעם קדש ליהוה אלהיך
ושמעת בקול יהוה אלהיך ועשית את מצותיו ואת חקתיו אשר אנכי מצוך היום
ויצו משה את העם ביום ההוא לאמר
אלה יעמדו לברך את העם על הרגריזים בעברכם את הירדן שמעון ולוי יהודה ויששכר יוסף ובנימים
ואלה יעמדו על הקללה בהר עיבל ראובן גד ואשר זבולן דן ונפתלי
וענו הלוים ואמרו אל כל איש ישראל קול רם
ארור האיש אשר יעשה פסל ומסכה תועבת יהוה מעשה ידי חרש ושם בסתר וענו כל העם ואמרו אמן
ארור מקלה אביו ואמו ואמרו כל העם אמן
ארור מסיג גבול רעהו ואמרו כל העם אמן
ארור משגה עור בדרך ואמרו כל העם אמן
ארור מטה משפט גר יתום ואלמנה ואמרו כל העם אמן
ארור שכב עם אשת אביו כי גלה כנף אביו ואמרו כל העם אמן
ארור שכב עם כל בהמה ואמרו כל העם אמן
ארור שכב עם אחותו בת אביו או בת אמו ואמרו כל העם אמן
ארור שכב עם חתנתו ואמרו כל העם אמן
ארור מכה רעהו בסתר ואמרו כל העם אמן
ארור לקח שחד להכות נפש דם נקיא ואמרו כל העם אמן
ארור אשר לא יקים את כל דברי התורה הזאת לעשותם ואמרו כל העם אמן
והיה אם שמע תשמע בקול יהוה אלהיך לשמר לעשות את כל מצותיו אשר אנכי מצוך היום ונתנך יהוה אלהיך עליון על כל גוי הארץ
ובאו עליך כל הברכות האלה והשיגוך כי תשמע בקול יהוה אלהיך
ברוך אתה בעיר וברוך אתה בשדה
ברוך פרי בטנך ופרי אדמתך ופרי בהמתך שגר אלפיך ועשתרות צאנך
ברוך טנאך ומשארתך
ברוך אתה בבאך וברוך אתה בצאתך
יתן יהוה את איביך הקמים עליך נגפים לפניך בדרך אחת יצאו אליך ובשבעה דרכים ינוסו לפניך
יצוה יהוה אתך את הברכה באסימך ובכל משלח ידיך וברכך בארץ אשר יהוה אלהיך נתן לך
יקימך יהוה לו לעם קדש כאשר נשבע לך כי תשמר את מצות יהוה אלהיך והלכת בדרכיו
וראו כל עמי הארץ כי שם יהוה נקרא עליך וייראו ממך
והותירך יהוה לטוב בפרי בטנך ובפרי בהמתך ובפרי אדמתך על האדמה אשר נשבע יהוה לאבתיך לתת לך
יפתח יהוה לך את אוצרו הטוב את השמים לתת את מטר ארצך בעתו לברך את כל מעשה ידיך והלוית גוים רבים ואתה לא תלוה
ונתנך יהוה לראש ולא לזנב והיית רק למעלה ולא תהיה למטה כי תשמע אל מצות יהוה אלהיך אשר אנכי מצוך היום לשמר ולעשות
ולא תסור מכל הדברים אשר אנכי מצוך היום ימין ושמאל ללכת אחרי אלהים אחרים לעבדם
והיה אם לא תשמע בקול יהוה אלהיך לשמר מצותיו וחקתיו אשר אנכי מצוך היום ובאו עליך כל הקללות האלה והשיגוך
ארור אתה בעיר וארור אתה בשדה
ארור טנאך ומשארתך
ארור פרי בטנך ופרי אדמתך ופרי בהמתך שגר אלפיך ועשתרות צאנך
ארור אתה בבאך וארור אתה בצאתך
ישלח יהוה בך את המרה ואת המהמה ואת המגערת בכל משלח ידיך אשר תעשה עד השמידך ועד אבידך מהר מפני רע מעלליך אשר עזבתני
ידבק יהוה בך את הדבר עד כלותו אתך מעל האדמה אשר אתה בא שמה לרשתה
יכך יהוה בשחפת ובקדחת ובדלקת ובחרחר ובחרב ובשדפון ובירקון ירדפוך עד אבידוך
והיו שמיך אשר על ראשך נחשת והארץ אשר תחתיך ברזל
יתן יהוה את מטר ארצך אבק ועפר מן השמים ירד עליך עד השמידך
יתנך יהוה נגף לפני איביך בדרך אחת תצא אליו ובשבעה דרכים תנוס לפניו והיית לזועה לכל ממלכת הארץ
והיתה נבלתך למאכל לעוף השמים ולבהמת הארץ ואין מחריד
יכך יהוה בשחין מצרים ובעפלים ובגרב ובחרס אשר לא תוכל להרפא
יכך יהוה בשגעון ובעורון ובתמהון לבב
והיית ממשש בצהרים כאשר ימשש העור באפלה ולא תצליח דרכך והיית רק עשוק וגזול כל הימים ואין מושיע
אשה תארש ואיש אחר ישכב עמה בית תבנה ולא תשב בו כרם תטע ולא תחללנו
שורך טבוח לעיניך ולא תאכל ממנו חמורך גזול מלפניך ולא ישוב לך צאנך נתנות לאיביך ואין לך מושיע
בניך ובנתיך נתנים לעם אחר ועיניך ראות וכלות אליהם כל היום ואין לאל ידך
פרי אדמתך וכל יגעך יאכל עם אשר לא ידעת והיית רק עשוק ורצוץ כל הימים
והיית משגע ממראה עיניך אשר תראה
יכך יהוה בשחין רע על הברכים ועל השקים אשר לא תוכל להרפא מכף רגלך ועד קדקדך
יוליך יהוה אתך ואת מלכך אשר תקים עליך אל גוי אשר לא ידעת אתה ואבתיך ועבדת שם אלהים אחרים עץ ואבן
והיית לשם ולמשל ולשנינה בכל העמים אשר ינהגך יהוה שמה
זרע רב תוצא השדה ומעט תאסף כי יחסלנו הארבה
כרמים תטע ועבדת ויין לא תשתה ולא תאגר כי תאכלנו התולעת
זיתים יהיו לך בכל גבולך ושמן לא תסך כי ישעל זיתיך
בנים ובנות תוליד ולא יהיו לך כי ילכו בשבי
כל עצך ופרי אדמתך יוריש הצלצל
הגר אשר בקרבך יעלה עליך מעלה מעלה ואתה תרד מטה מטה
הוא ילוך ואתה לא תלונו הוא יהיה לראש ואתה תהיה לזנב
ובאו עליך כל הקללות האלה ורדפוך והשיגוך עד השמידוך כי לא שמעת בקול יהוה אלהיך לשמר מצותיו וחקתיו אשר צוך
והיו בך לאות ולמופת ובזרעך עד עולם
תחת אשר לא עבדת את יהוה אלהיך בשמחה ובטוב לבב מרב כל
ועבדת את איביך אשר ישלחנו יהוה בך ברעב ובצמא ובערום ובחסר כל ונתן עול ברזל על צוארך עד השמידו אתך
ישא יהוה עליך גוי מרחק מקצה הארץ כאשר יראה הנשר גוי אשר לא תשמע לשנו
גוי עז פנים אשר לא ישא פנים לזקן ונער לא יחן
ואכל פרי בהמתך ופרי אדמתך עד השמידך אשר לא ישאיר לך דגן ותירש ויצהר שגר אלפיך ועשתרות צאנך עד אבידו אתך
והצר לך בכל שעריך עד רדת חומתך הגבחות והבצרות אשר אתה בטח בהן בכל ארצך והצר לך בכל שעריך בכל ארצך אשר נתן יהוה אלהיך לך
ואכלת פרי בטנך בשר בניך ובנתיך אשר נתן לך במצור ובמצוק אשר יציק לך איביך
האיש הרך בך והענג מאד תרע עינו באחיו ובאשת חיקו וביתר בניו אשר יותר
מתת לאחד מהם מבשר בניו אשר יאכל מבלי השאיר לו כל במצור ובמצוק אשר יציק לך איביך בכל שעריך
הרכה בך והענגה אשר לא נסתה כף רגלה הציגה על הארץ מהתענג ומרך תרע עינה באיש חיקה בבנה ובבתה
ובשלתה היצאת מבין רגליה ובבניה אשר תלד כי תאכלם בחסר כל בסתר במצור ובמצוק אשר יציקו לך איביך בשעריך
אם לא תשמר לעשות את כל דברי התורה הזאת הכתובים בספר הזה ליראה את השם הנכבד והנורא הזה את יהוה אלהיך
והפלא יהוה אלהיך את מכותך ואת מכות זרעך מכות גדלות ונאמנות וחלים רעים ונאמנים
והשיב בך את כל מדוי מצרים אשר יגרת מפניהם ודבק בך
גם כל חלי וכל מכה אשר לא כתוב בספר התורה הזה יעלם יהוה עליך עד השמידך
ונשארתם במתי מעט תחת אשר הייתם ככוכבי השמים לרב כי לא שמעתם בקול יהוה אלהיכם
והיה כאשר שש יהוה עליכם להטיב אתכם ולהרבות אתכם כן ישש יהוה עליכם להאביד אתכם ולהשמיד אתכם ונסחתם מעל האדמה אשר אתה בא שמה לרשתה
והפיצך יהוה בכל העמים מקצה הארץ ועד קצה הארץ ועבדת שם אלהים אחרים אשר לא ידעת אתה ואבתיך עץ ואבן
ובגוים ההם לא תרגיע ולא יהיה מנוח לכף רגלך ונתן יהוה לך שם לב רגז כליון עינים ודיבון נפש
והיו חייך תלאים לך מנגד ופחדת לילה ויומם ולא תאמן בחייך
בבקר תאמר מי יתן ערב ובערב תאמר מי יתן בקר מפחד לבבך אשר תפחד וממראה עיניך אשר תראה
והשיבך יהוה מצרימה באניות בדרך אשר אמרתי לכם לא תוסיפון עוד לראותה והתמכרתם שם לאיביכם לעבדים ולשפחות ואין קנה
אלה דברי הברית אשר צוה יהוה את משה לכרת את בני ישראל בארץ מואב מלבד הברית אשר כרת אתם בחורב
ויקרא משה אל כל ישראל ויאמר אליהם אתם ראיתם את כל אשר עשה יהוה לעיניכם בארץ מצרים לפרעה ולכל עבדיו ולכל ארצו
המסות הגדלות אשר ראו עיניך האתות והמופתים הגדלים ההם
ולא נתן יהוה לכם לב לדעת ועינים לראות ואזנים לשמע עד היום הזה
ואוליך אתכם ארבעים שנה במדבר לא בלו שמלתיכם מעליכם ונעליכם לא בלו מעל רגליכם
לחם לא אכלתם ויין ושכר לא שתיתם למען תדעו כי אני יהוה אלהיכם
ותבאו אל המקום הזה ויצא סיחון מלך חשבון ועוג מלך הבשן לקראתנו למלחמה ונכם
ונקח את ארצם ונתנה נחלה לראובני ולגדי ולחצי שבט המנשה
ושמרתם את דברי הברית הזאת ועשיתם אתם למען תשכילו את כל אשר תעשון
אתם נצבים היום כלכם לפני יהוה אלהיכם ראשיכם שבטיכם זקניכם ושטריכם כל איש ישראל
טפכם ונשיכם וגרך אשר בקרב מחניך מחטב עציך ועד שאב מימיך
לעברך בברית יהוה אלהיך ובאלתו אשר יהוה אלהיך כרת עמך היום
ולמען הקים אתך היום לו לעם והוא יהיה לך לאלהים כאשר דבר לך וכאשר נשבע לאבתך לאברהם ליצחק וליעקב
ולא אתכם לבדכם אנכי כרת את הברית הזאת ואת האלה הזאת
כי את אשר ישנו פה עמנו עמד היום לפני יהוה אלהינו ואת אשר איננו פה עמנו היום
כי אתם ידעתם את אשר ישבנו בארץ מצרים ואת אשר עברנו בקרב הגוים אשר עברתם
ותראו את שקציהם ואת גלליהם עץ ואבן כסף וזהב אשר עמהם
פן יש בכם איש או אשה או משפחה או שבט אשר לבבו פנה היום מעם יהוה אלהינו ללכת לעבד את אלהי הגוים ההם פן יש בכם שרש פרה ראש ולענה
והיה בשמעו את דברי האלה הזאת והתברך בלבבו לאמר שלום יהיה לי כי בשרירת לבי אלך למען ספות הרואה את הצמאה
לא יאבה יהוה לסלח לו כי אז יחר אף יהוה וקנאתו באיש ההוא ורבצו בו כל האלה הכתובה בספר הזה ומחה יהוה את שמו מתחת השמים
והבדילו יהוה לרעה מכל שבטי ישראל ככל האלות הברית הכתובה בספר התורה הזה
ואמר הדור האחרון בניכם אשר יקומו מאחריכם והנכרי אשר יבוא מארץ רחוקה וראה את מכות הארץ ההיא ואת תחלאיה אשר חלא יהוה בה
גפרית ומלח שרפה כל ארצה לא תזריע ולא תצמיח ולא יעלה בה כל עשב כמהפכת סדם ועמרה אדמה וצבאים אשר הפך יהוה באפו ובחמתו
ואמרו כל הגוים על מה עשה יהוה ככה לארץ הזאת ומה חרי האף הגדול הזה
ואמרו על אשר עזבו את ברית יהוה אלהי אבותם אשר כרת עמהם בהוצאו אתם מארץ מצרים
וילכו ויעבדו אלהים אחרים וישתחוו להם אלהים אשר לא ידעום ולא חלק להם
ויחר אף יהוה בארץ ההיא להביא עליה את כל הקללה הכתובה בספר הזה
ויתשם יהוה מעל אדמתם באף ובחמה ובקצף גדול וישלכם אל ארץ אחרת כיום הזה
הנסתרות ליהוה אלהינו והנגלאות לנו ולבנינו עד עולם לעשות את כל דברי התורה הזאת
והיה כי יבאו עליך כל הדברים האלה הברכה והקללה אשר נתתי לפניך והשבות אל לבבך בכל הגוים אשר ידיחך יהוה אלהיך שמה
ושבת עד יהוה אלהיך ושמעת בקולו ככל אשר אנכי מצוך היום אתה ובניך בכל לבבך ובכל נפשך
ושב יהוה אלהיך את שובתך ורחמך ושב וקבצך מכל העמים אשר הפיצך יהוה אלהיך שם
אם יהיה נדחך בקצה השמים משם יקבצך יהוה אלהיך ומשם יקחך
והביאך יהוה אלהיך אל הארץ אשר ירשו אבתיך וירשתה והרבך מאבתיך
ומל יהוה אלהיך את לבבך ואת לבב זרעך לאהבה את יהוה אלהיך בכל לבבך ובכל נפשך למען חייך
ונתן יהוה אלהיך את כל האלות האלה על איביך ועל שנאיך אשר רדפוך
ואתה תשוב ושמעת בקול יהוה אלהיך ועשית את כל מצותיו אשר אנכי מצוך היום
והותירך יהוה אלהיך בכל מעשה ידיך בפרי בטנך ובפרי אדמתך ובפרי בהמתך לטובה כי ישוב יהוה לשש עליך לטוב כאשר שש על אבתיך
כי תשמע בקול יהוה אלהיך לשמר מצותיו וחקתיו הכתובה בספר התורה הזה כי תשוב אל יהוה אלהיך בכל לבבך ובכל נפשך
כי המצוה הזאת אשר אנכי מצוך היום לא נפלאת היא ממך ולא רחוקה היא
לא בשמים היא לאמר מי יעלה לנו השמים ויקחה לנו וישמענו אתה ונעשנה
ולא מעבר לים היא לאמר מי יעבר לנו אל עבר הים ויקחה לנו וישמענו אתה ונעשנה
כי קרוב אליך הדבר מאד בפיך ובלבבך לעשותו
ראה נתתי לפניך את החיים ואת הטוב ואת המות ואת הרע
אשר אנכי מצוך היום לאהבה את יהוה אלהיך וללכת בדרכיו ולשמר חקיו ומצותיו ומשפטיו וחיית ורבית וברכך יהוה אלהיך בארץ אשר אתה בא שמה לרשתה
ואם יפנה לבבך ולא תשמע ונדחת והשתחוית לאלהים אחרים ועבדתם
הגדתי לכם היום כי אבד תאבדון לא תאריכון ימים על האדמה אשר אתם עברים את הירדן לבוא שמה לרשתה
העדתי בכם היום את השמים ואת הארץ החיים והמות נתתי לפניך הברכה והקללה ובחרת בחיים למען תחיה אתה וזרעך
לאהבה את יהוה אלהיך ולשמע בקולו ולהדבקה בו כי הוא חייך וארך ימיך לשבת על האדמה אשר נשבע יהוה לאבתיך לאברהם ליצחק וליעקב לתת לכם
וילך משה וידבר את הדברים האלה אל כל ישראל
ויאמר אליהם בן מאה ועשרים שנה אנכי היום לא אוכל עוד לצאת ולאבוא ויהוה האמר אלי לא תעבר את הירדן הזה
יהוה אלהיך הוא העבר לפניך הוא ישמיד את הגוים האלה מלפניך וירשתם ויהושע הוא העבר לפניך כאשר דבר יהוה
ועשה יהוה להם כאשר עשה לסיחון ולעוג מלכי האמרי ולארצם אשר השמיד אתם
ונתנם יהוה לפניכם ועשיתם להם ככל המצוה אשר צויתי אתכם
חזקו ואמצו אל תיראו ואל תערצו מפניהם כי יהוה אלהיך הוא ההלך עמך לא ירפך ולא יעזבך
ויקרא משה ליהושע ויאמר אליו לעיני כל ישראל חזק ואמץ כי אתה תביא את העם הזה אל הארץ אשר נשבע יהוה לאבתם לתת להם ואתה תנחילנה אתם
ויהוה הוא ההלך לפניך הוא יהיה עמך לא ירפך ולא יעזבך לא תירא ולא תחת
ויכתב משה את התורה הזאת ויתנה אל הכהנים בני לוי הנשאים את ארון ברית יהוה ואל כל זקני ישראל
ויצו משה אתם לאמר מקץ שבע שנים במועד שנת השמטה בחג הסכות
בבוא כל ישראל להראות את פני יהוה אלהיך במקום אשר בחר יקרא את התורה הזאת נגד כל ישראל באזניהם
הקהל את העם האנשים והנשים והטף וגרך אשר בשעריך למען ישמעו ולמען ילמדו וייראו את יהוה אלהיכם ושמרו לעשות את כל דברי התורה הזאת
ובניהם אשר לא ידעו ישמעו ולמדו ליראה את יהוה אלהיהם כל הימים אשר הם חיים על האדמה אשר אתם עברים את הירדן שמה לרשתה
ויאמר יהוה אל משה הן קרבו ימיך למות קרא את יהושע והתיצבו באהל מועד ואצונו וילך משה ויהושע ויתיצבו באהל מועד
ויראה יהוה באהל בעמוד ענן ויעמד עמוד הענן אל פתח האהל
ויאמר יהוה אל משה הנך שכב עם אבתיך וקם העם הזה וזנה אחרי אלהי נכר הארץ אשר הוא בא שמה בקרבו ועזבוני והפרו את בריתי אשר כרתי אתו
וחרה אפי בו ביום ההוא ועזבתים והסתרתי פני מהם והיו לאכלה ומצאהו רעות רבות וצרות ואמר ביום ההוא הלוא על כי אין אלהי בקרבי מצאוני הרעות האלה
ואנכי הסתר אסתיר פני מהם ביום ההוא על כל הרעה אשר עשו כי פנו אל אלהים אחרים
ועתה כתבו לכם את השירה הזאת ולמדה את בני ישראל שימה בפים למען תהיה לי השירה הזאת לעד בבני ישראל
כי אביאנו אל האדמה אשר נשבעתי לאבתיו לתת להם זבת חלב ודבש ואכל ושבע ודשן ופנה אל אלהים אחרים ועבדום ונאצוני והפרו את בריתי
והיה כי תמצאנה אתו רעות רבות וצרות וענתה השירה הזאת לפניו לעד כי לא תשכח מפי זרעו כי ידעתי את יצרו אשר הוא עשה היום בטרם אביאנו אל האדמה אשר נשבעתי לאבתיו
ויכתב משה את השירה הזאת ביום ההוא וילמדה את בני ישראל
ויצו את יהושע בן נון ויאמר חזק ואמץ כי אתה תביא את בני ישראל אל הארץ אשר נשבעתי להם ואנכי אהיה עמך
ויהי ככלות משה לכתב את דברי התורה הזאת על ספר עד תמם
ויצו משה את הלוים נשאי ארון ברית יהוה לאמר
לקחו את ספר התורה הזה ושמתם אתו מצד ארון ברית יהוה אלהיכם והיה שם בך לעד
כי אנכי ידעתי את מריך ואת ערפך הקשה הן בעודני חי עמכם היום ממרים הייתם עם יהוה ואף כי אחרי מותי
הקהלו אלי את כל זקני שבטיכם ושטריכם ואדברה באזניהם את הדברים האלה ואעידה בם את השמים ואת הארץ
כי ידעתי אחרי מותי כי השחת תשחתון וסרתם מן הדרך אשר צויתי אתכם וקרתה אתכם הרעה באחרית הימים כי תעשו את הרע בעיני יהוה להכעיסו במעשה ידיכם
וידבר משה באזני כל קהל ישראל את דברי השירה הזאת עד תמם
האזינו השמים ואדברה ותשמע הארץ אמרי פיי
יערף כמטר לקחי ותאזל כטל אמירתי כשעירים עלי דשא וכרביבים עלי עשב
כי בשם יהוה אקרא והבו גדל לאלהינו
הצור תמים פעלו כי כל דרכיו משפט אל אמונה ואין עול צדיק וישר הוא
שחתו לא לו בני מום דור עקש ופתלתל
הליהוה תגמלו זאת עם נבל ולא חכם הלוא הוא אביך קנך הוא עשך ויכוננך
זכרו יומת עולם בינו שנת דור ודר שאל אביך ויגידך זקניך ויאמרו לך
בהנחיל עליון גוים בהפרידו בני אדם יצב גבולת עמים למספר בני ישראל
כי חלק יהוה עמו יעקב חבל נחלתו ישראל
יאמצהו בארץ המדבר ובתהללות ישמנהו יסבבנהו ויבננהו ויצרנהו כאישן עינו
כנשר יער קנו ועל גוזליו ירחף יפרש כנפיו ויקחהו ישאהו על אברתו
יהוה בדד ינחנו ואין עמו אל נכר
ירכבהו על במתי הארץ יאכלהו תנופת שדי יינקהו דבש מסלע ושמן מחלמיש צור
חמת בקר וחלב צאן עם חמת כרים ואילים בני בשן ועתודים עם חלב כליות חטה ודם ענב תשתה חמר
יאכל יעקב וישבע ישמן ישרון ויבעט שמנת עבית כשית ויטש אלה עשהו וינבלו צור ישועתו
יקנאהו בזרים ובתועבות יכעיסהו
יזבחו לשדים לא אלה אלהים לא ידעום חדשים מקרב באו ולא שערום אבתיכם
צור ילדך תשא ותשכח אל מהללך
וירא יהוה וינאץ מכעס בניו ובנתיו
ויאמר אסתיר פני מהם ואראה מה אחריתם כי דור הפכות הם בנים לא האמן בם
הם קנאוני בלא אל כעסוני באבליהם ואני אקניאם בלא עם בגוי נבל אכעיסם
כי אש קדחה באפי ותוקד עד שאל תחתית תאכל ארץ ויבולה תלחט מוסדי הרים
אספה עליהם רעות וחצי אכלה בם
מזה רעב לחמו רשף קטף מררים ושן בהמות אשלח בם עם חמת זחלי עפר
מחוץ תשכל חרב ומחדרים אימה גם בחור גם בתולה וינק עם איש שיבה
אמרתי אפי הם אשבית מאנוש זכרם
לו לא כעס איבי אגור פן ינכרו צרינו פן יאמרו ידינו רמה ולא יהוה פעל כל זאת
כי גוי אבד עצות הם ואין בהם תבונה
לא חכמו וישכילו זאת ויבינו לאחריתם
איך ירדף אחד אלף ושנים יניסו רבבה אם לא צורם מכרם ויהוה הסגירם
כי לא כצורנו צורם ואיבינו פללים
כי מגפן סדם גפנם ומשדמות עמרה ענביהם ענבי ראש ואשכלי מררות למו
חמת תנינים יינם וראש פתנים אך זרי
הלוא הוא כנוס עמדי חתום באוצרתי
ליום נקם ושלם לעת תמוט רגלם כי קרוב יום אידם וחש עתידת למו
כי ידין יהוה עמו ועל עבדיו יתנחם כי יראה כי אזלת יד ואפס עצור ועזוב
ואמרו איה אלהימו צור חסיו בו
אשר חלב זבחיהם יאכלו וישתו יין נסכם יקומו ויעזרוכם יהיו עליכם סתרה
ראו עתה כי אני אני הוא ואין אלהים עמדי אני אמית ואחיה מחצתי ואנכי ארפא ואין מידי מציל
כי אשא אל השמים ידי ואמרתי חי אנכי לעולם
אם שנתי ברק חרבי ותאחז במשפט ידי אשיב נקם לצרי ולמשנאי אשלם
אשכיר חצי מדם וחרבי תאכל בשר מדם חלל ושביה מראש פרעת אויב
הרנינו גוים עמו כי דם עבדיו יקם ונקם ישיב לצריו וכפר אדמת עמו
ויבא משה וידבר את כל דברי השירה הזאת באזני העם הוא ויהושע בן נון
ויכל משה מדבר את הדברים האלה אל כל ישראל
ויאמר אליהם שימו לבבכם על כל הדברים אשר אנכי מעיד בכם היום אשר תצום את בניכם לשמר ולעשות את כל דברי התורה הזאת
כי לא דבר רק הוא מכם כי הוא חייכם ובדבר הזה תאריכון ימים על האדמה אשר אתם עברים את הירדן שמה לרשתה
וידבר יהוה אל משה בעצם היום הזה לאמר
עלה אל הר העברים הזה הר נבא אשר בארץ מואב אשר על פני יריחו וראה את ארץ כנען אשר אני נתן לבני ישראל לאחזה
ומות בהר אשר אתה עלה שמה והאסף אל עמך כאשר מת אהרן אחיך בהר ההר ויאסף אל עמו
על אשר מעלתם בי בתוך בני ישראל במי מריבת קדש מדבר צן על אשר לא קדשתם אתי בתוך בני ישראל
כי מנגד תראה את הארץ ושמה לא תבוא אל הארץ אשר אני נתן לבני ישראל
וזאת הברכה אשר ברך משה איש האלהים את בני ישראל לפני מותו
ויאמר יהוה מסיני בא וזרח משעיר למו הופיע מהר פראן ואתו מרבבות קדש מימינו אשדות למו
אף חובב עמים וכל קדשיו בידך והם תכו לרגליך ושאו מדברתך
תורה צוה לנו משה מורשה קהלת יעקב
ויהי בישרון מלך בהתאספו ראשי העם יחדו שבטי ישראל
יחי ראובן ואל ימות ויהי מאתו מספר
וזאת ליהודה ויאמר שמע יהוה קול יהודה ואל עמו תביאנה ידו ריב לו ועזר מצריו תהיה
ולוי אמר תמיך ואריך לאיש חסידך אשר נסיתהו במסה ותריבהו על מי מריבה
האמר לאביו ולאמו לא ראיתי ואת אחיו לא הכר ואת בנו לא ידע כי שמרו אמירתך ובריתך ינצרו
יורו משפטיך ליעקב ותורתיך לישראל ישימו קטרה באפיך וכליל על מזבחך
ברך יהוה חילו ופעל ידו תרצה מחץ מתני קמיו ומשנאיו מי יקימנו
ולבנימים אמר יד יד יהוה ישכן לבטח וחופף עליו כל היום ובין כתפותיו שכן
וליוסף אמר מברכת יהוה ארצו ממגד שמים מטל ומתהום רבצת תחת
וממגד תבואת שמש וממגד גרושי ירחים
ומראש הרי קדם וממגד גבעת עולם
וממגד ארץ ומלואה ורצון שכן סנה תבואתה לראש יוסף ולקדקד נזיר אחיו
בכור שור הדר לו וקרני ראמי קרניו בהם עמים ינגח יחדו אפסי הארץ הם רבבות אפרים והם אלפי מנשה
ולזבולן אמר שמח זבולן בצאתך ויששכר באהליך
עמים הרי יקראו ושם יזבחו זבחי צדק כי שפע ימים יינק ושפוני טמוני חול
ולגד אמר ברוך מרחיב גד כלביה שכן טרוף זרוע גם קדקד
וירא ראשית לו כי שם חלקת מחוקק ספון ויתא ראשי העם צדקת יהוה עשה ומשפטיו עם ישראל
ולדן אמר דן גור אריה ויזנק מן הבשן
ולנפתלי אמר נפתלי שבע ורצון ומלא ברכת יהוה ימה ודרום יירש
ולאשר אמר ברוך מבנים אשר ויהי רצוי אחיו וטבל בשמן רגליו
ברזל ונחשת מנעליך וכימיך רביך
אין כאל ישרון רכב שמים בעזרך ובגאתו שחקים
מעונה אלהי קדם ומתחת זרועת עולם ויגרש מפניך אויב ויאמר השמיד
וישכן ישראל בטח בדד עין יעקב על ארץ דגן ותירש ואף שמיך יערפו טל
אשרך ישראל מי כמוך העם הנושע ביהוה מגן עזרך ואשר חרב גאתך ויכחשו איביך לך ואתה על במתם תדרך
ויעל משה מערבת מואב אל הר נבא ראש הפסגה אשר על פני יריחו ויראהו יהוה את כל הארץ מנהר מצרים עד הנהר הגדול נהר פרת ועד הים האחרון
ויאמר יהוה אליו זאת הארץ אשר נשבעתי לאבתיך לאברהם ליצחק וליעקב לאמר לזרעך אתננה הראתיך בעיניך ושמה לא תעבר
וימת שם משה עבד יהוה בארץ מואב על פי יהוה
ויקבר אתו בגיא בארץ מואב מול בית פעור ולא ידע איש את קברתו עד היום הזה
ומשה בן מאה ועשרים שנה במותו לא כהתה עינו ולא נס לחה
ויבכו בני ישראל את משה בערבת מואב שלשים יום ויתמו ימי בכי אבל משה
ויהושע בן נון מלא רוח חכמה כי סמך משה את ידו עליו וישמעו אליו בני ישראל ויעשו כאשר צוה יהוה את משה
ולא קם עוד נביא בישראל כמשה אשר ידעו יהוה פנים אל פנים
לכל האתות והמופתים אשר שלחו יהוה לעשות בארץ מצרים לפרעה ולכל עבדיו ולכל ארצו
ולכל היד החזקה ולכל המראה הגדול אשר עשה משה לעיני כל ישראל
